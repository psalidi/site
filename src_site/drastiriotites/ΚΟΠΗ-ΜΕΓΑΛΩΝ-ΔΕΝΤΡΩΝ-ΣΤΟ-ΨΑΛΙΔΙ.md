---
title: ΚΟΠΗ ΜΕΓΑΛΩΝ ΔΕΝΤΡΩΝ ΣΤΟ ΨΑΛΙΔΙ
layout: layouts/drastiriotites.njk
tags:
  - drastiriotites
date: 2019-11-17T13:30:49+00:00
image: /assets/uploads/images/kopidentrwn.jpg
description: ΚΟΠΗ ΜΕΓΑΛΩΝ ΔΕΝΤΡΩΝ ΣΤΟ ΨΑΛΙΔΙ
---
Το τελευταίο διάστημα, γίναμε μάρτυρες της κοπής μεγάλων δέντρων σε πεζοδρόμια της γειτονιάς μας. Σε δύο περιπτώσεις, στη συμβολή των οδών Εγνατίας και Κω και πιο πρόσφατα, στη συμβολή των οδών Πέλικα και Αιγαίου, με ευθύνη του Δήμου Αμαρουσίου κόπηκαν μεγάλα δέντρα, γεγονός που ξεσήκωσε, δικαιολογημένα, τις διαμαρτυρίες των κατοίκων του Ψαλιδίου.

Και στις δύο περιπτώσεις, ο Σύλλογός μας αντέδρασε, άμεσα, απευθυνόμενος στις αρμόδιες Υπηρεσίες και τον αρμόδιο αντιδήμαρχο του Δήμου Αμαρουσίου. Η απάντηση ήταν ότι, στην μεν πρώτη περίπτωση, η κοπή των δένδρων ήταν επιβεβλημένη, λόγω επικινδυνότητας (ήταν πιθανή η πτώση τους λόγω γήρανσης), στη δε άλλη, στη συμβολή των οδών Πέλικα &amp; Αιγαίου, η κοπή των πεύκων είχε εγκριθεί από το Δημοτικό Συμβούλιο από το έτος το 2018, μετά από αίτημα κατοίκου, με το αιτιολογικό ότι οι ρίζες τους προξενούσαν ζημιά στο πεζοδρόμιο και τη μάντρα της παρακείμενης κατοικίας.

Ο Σύλλογος, προφανώς και δεν νομιμοποιείται να αμφισβητήσει τις νόμιμες και αιτιολογημένες παρεμβάσεις του Δήμου στο πράσινο της πόλης μας, όμως, νομιμοποιείται να ζητήσει την ενίσχυση του πρασίνου της περιοχής μας με τη φύτευση και άλλων δέντρων στα πεζοδρόμια και τους ελευθέρους χώρους του Ψαλιδίου και, κυρίως, με τη μέριμνα για το πότισμά τους, τους θερινούς μήνες.

Το Διοικητικό Συμβούλιο
<!-- excerpt -->

