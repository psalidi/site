---
title: Αναβολή Διαβούλευσης για την κυκλοφοριακή μελέτη λόγω μη απαρτίας και νέα ημερομηνία αυτής
description: Αναβολή Διαβούλευσης για την κυκλοφοριακή μελέτη λόγω μη απαρτίας και νέα ημερομηνία αυτής
date: 2017-11-17T05:52:19+00:00
layout: layouts/drastiriotites.njk
---
Αγαπητά μέλη του Συλλόγου,

 

Σας ενημερώνουμε ότι η προγραμματισμένη συνεδρίαση της Επιτροπής Διαβούλευσης, της περασμένης Τρίτης, 14/11/17 (όπου θα συζητείτο το κυκλοφοριακό της περιοχής μας), αναβλήθηκε, λόγω έλλειψης απαρτίας.

 

Η επόμενη συνεδρίαση της Επιτροπής, σύμφωνα με την έως τώρα ενημέρωση, θα πραγματοποιηθεί την ερχόμενη **Τρίτη, 21/11/17 και ώρα 10.00΄.** 

 

Το Δ.Σ. κατέθεσε, ήδη στην Επιτροπή, το συνημμένο έγγραφο, στο οποίο περιγράφονται οι θέσεις του Συλλόγου, όπως διαμορφώθηκαν μετά από τις δύο συναντήσεις με τους κατοίκους και αφού έλαβε υπόψη και τις επιστολές που υποβλήθηκαν από ομάδες κατοίκων προς το Σύλλογο.

 

Κατόπιν αυτών σας καλούμε να παραβρεθείτε στη συνεδρίαση της Επιτροπής την ερχόμενη Τρίτη, ενισχύοντας, με την παρουσία σας τη φωνή του Συλλόγου.

 

ΤΟ Δ.Σ. ΤΟΥ ΣΥΛΛΟΓΟΥ
<!-- excerpt -->
**Εξωραϊστικός και Εκπολιτιστικός Σύλλογος Ψαλιδίου Αμαρουσίου "Ζωοδόχος Πηγή"**

Προς /επιτροπή διαβούλευσης Δήμου Αμαρουσίου,

Υπ' όψη Προέδρου κου Β. Κόκκαλη

 Καταθέτουμε το παρόν ως δήλωση του Συλλόγου μας σε σχέση με την υποβληθείσα προς διαβούλευση κυκλοφοριακή μελέτη της περιοχής Ψαλιδίου.

 Η τελική πρόταση του μελετητή, αν και βελτιωμένη σε σχέση με την αρχική, δεν συνάδει με τον χαρακτήρα μίας γειτονιάς αμιγούς κατοικίας.

 Είναι γνωστό ότι στην περιοχή μας δεν έχει υλοποιηθεί πλήρως το ρυμοτομικό σχέδιο με αποτέλεσμα πολλοί δρόμοι να είναι αδιάνοικτοι ενώ άλλοι να μην έχουν καν πεζοδρόμια. Επιπλέον, ελάχιστα τεχνικά έργα έχουν γίνει για να υποστηριχτούν οι υπάρχουσες κυκλοφοριακές ρυθμίσεις και έτσι πολλοί διερχόμενοι οδηγοί αδιαφορούν για τη σήμανση, με αποτέλεσμα να συμβαίνουν αυτοκινητιστικά ατυχήματα σχεδόν καθημερινά, στα οποία μάλιστα συχνά εμπλέκονται και τα λεωφορεία της δημοτικής συγκοινωνίας.

 Από την άλλη, είναι γνωστό ότι το Ψαλίδι εδώ και μία δεκαετία τουλάχιστον, δέχεται μία αύξουσα εισβολή μετακινήσεων από υπερτοπικές χρήσεις που υπάρχουν στα όριά του, μετακινήσεις που αλλοιώνουν τον οικιστικό χαρακτήρα του με επιπτώσεις περιβαλλοντικές, κοινωνικές και οικονομικές. Όμως η παγίωση των προβλημάτων δεν συνεπάγεται την αποδοχή τους ή την προσπάθεια εξεύρεσης της λύσης τους. Αντίθετα θα πρέπει να οδηγήσει σε απάλειψη των αιτίων που τα δημιουργούν. Δηλαδή, δεν πρέπει οι κυκλοφοριακές ρυθμίσεις να διευκολύνουν την επιβάρυνση, ώστε να την κάνουν πιο "υποφερτή". Πρέπει απλά να στοχεύουν στην απάλειψη της επιβάρυνσης.

 Η παρούσα πρόταση της κυκλοφορικής διαχείρισης αυτών των μετακινήσεων δεν διασφαλίζει τον διαχωρισμό τους μεταξύ αυτών που στοχεύουν στην προσέγγιση της κατοικίας και εκείνων που εξυπηρετούν τις υπερτοπικές χρήσεις. Σίγουρα δε, δεν προστατεύει τον οικιστικό ιστό, -μία γειτονιά αποτελούμενη κυρίως από μονοκατοικίες λόγω του χαμηλού συντελεστή δόμησης - , από τις υφιστάμενες οχλήσεις λόγω των υπερτοπικών χρήσεων. Με αυτό τον προσανατολισμό οι κάτοικοι του Ψαλιδίου έκαναν τις προτάσεις τους, κάποιες από αυτές αντικρουόμενες ίσως, αλλά όλες διεπόμενες από τις εξής γενικές αρχές:

- ΝΑΙ στην διευκόλυνση της προσέγγισης της κατοικίας.
- ΟΧΙ στις διαμπερείς κινήσεις που διευκολύνουν μετακινήσεις προς όμορους δήμους οι οποίοι μάλιστα δεν προσφέρουν αντίστοιχες διεξόδους από δρόμους της τοπικής τους αρμοδιότητας (γιατί δεν συνεχίζει άραγε η οδός Ανδρέα Παπανδρέου τη φορά της προς τα δυτικά μετά τη γέφυρα της οδού Ηλέκτρας;)
- ΟΧΙ στη διευκόλυνση της μετακίνησης των χιλιάδων πελατών του Μall μέσα από τη γειτονιά μας.
- ΟΧΙ στη μετατροπή της γειτονιάς μας σε χώρο στάθμευσης των πελατών του Mall

Ο τρόπος υλοποίησης των γενικών αυτών θέσεων επαφίεται στους ειδικούς. Είναι όμως προφανές, τόσο σε εμάς τους κατοίκους όσο και στον ίδιο τον μελετητή, (όπως αναφέρει στο κείμενο της μελέτης), ότι για την βελτίωση της κατάστασης πρέπει να πραγματοποιηθούν τεχνικά έργα, όπως η διάνοιξη του νότιου παράδρομου της Αττικής οδού, ή η διάνοιξη οδού παραπλεύρως του Υπουργείου Παιδείας προς την οδό Αμαρυσίας Αρτέμιδος, καθώς επίσης και δρόμων μέσα στην περιοχή μας, (π.χ. της οδού Λακωνίας ή της οδού Κυρίλλου), που θα διευκολύνουν την κίνηση των κατοίκων και θα την επιμερίσουν πιο δίκαια Μέχρι την πραγματοποίησή τους προτείνουμε **να πεζοδρομηθεί η γέφυρα της οδού Αιγαίου και να αποδοθεί η χρήση όλων των θέσεων στάθμευσης του** **Mall δωρεάν στους πελάτες του,** όπως συμβαίνει και σε άλλα κοντινά μας εμπορικά κέντρα. Έτσι καθόλου δε θα χρειάζεται να διέρχονται από την περιοχή μας οι χιλιάδες επισκέπτες του, αφού θα το προσεγγίζουν από τις μεγάλες αρτηρίες, χωρίς να χρειάζεται να οδηγούν ασταμάτητα στους γύρω δρόμους προς αναζήτηση θέσης στάθμευσης!

Με τιμή

το Δ.Σ.
