---
title: Σ.Μ.Π.Ε The Mall   Εξελίξεις
description: Σ.Μ.Π.Ε The Mall   Εξελίξεις
tags: drastiriotites
date: 2016-10-21T19:13:26+00:00
layout: layouts/drastiriotites.njk
---

<!-- excerpt -->
**ΑΝΑΚΟΙΝΩΣΗ**

**ΣΜΠΕ** **The** **Mall****-Εξελίξεις** **Μαρούσι 21/10/2016**

Την Τετάρτη 19 Οκτωβρίου πραγματοποιήθηκε η 1η συνεδρίαση της διαπαραταξιακής επιτροπής στο Δήμο Αμαρουσίου με θέμα την ΣΜΠΕ για το MALL (η δημιουργία της είχε αποφασιστεί στη διαβούλευση) , στην οποία εκτός από μέλη των παρατάξεων και φορέων του Δήμου ,συμμετέχουν τρεις Σύλλογοι του Αμαρουσίου εκ των οποίων ο ένας είναι ο δικός μας.
 Κατά την Συνεδρίαση , επαναλήφθηκαν από όλους οι θέσεις που είχαν διατυπωθεί και στη διαβούλευση και η επιτροπή κατέληξε ομόφωνα στο ακόλουθο πόρισμα:

1. Απορρίπτεται στο σύνολό της η ΣΜΠΕ, η οποία πρέπει να αποσυρθεί και να υποβληθεί εκ νέου.
2. Θα συσταθεί διαπαραταξιακή τεχνική ομάδα εργασίας, στην οποία θα συμμετάσχουν ειδικοί και οι αρμόδιες υπηρεσίες του δήμου, προκειμένου να εξειδικεύσει την πρόταση που θα υποβάλλει ο Δήμος.
3. Θα σταλεί πρόσκληση για κοινή σύσκεψη με την Περιφέρεια και το Υπουργείο Περιβάλλοντος, ώστε να συζητηθεί το θέμα από όλους τους εμπλεκόμενους φορείς.

Από πλευράς του Συλλόγου μας, ο πρόεδρος κος Θεοχάρης επανέλαβε τη θέση του Συλλόγου μας, για την απόρριψη της ΣΜΠΕ. Η συζήτηση δεν προχώρησε σε υποβολή συγκεκριμένων προτάσεων αποκατάστασης των τεράστιων προβλημάτων που έχουν προκύψει από τη λειτουργία του Mall, οι οποίες θα πρέπει να περιλαμβάνονται στη νέα ΣΜΠΕ.

Ορίσθηκε **Ανοιχτή Διαβούλευση, την Τρίτη, 25 Οκτωβρίου , ώρα 11.30 το πρωί, στο Δημαρχείο Αμαρουσίου** και έχει ήδη σταλεί επιστολή - πρόσκληση εκ μέρους του δημάρχου κυρίου Πατούλη στον υπουργό κύριο Σκουρλέτη και στη περιφερειάρχη κυρία Δούρου, προκειμένου να παρευρίσκονται και να συμμετέχουν στη συνεδρίαση.
 Επισυνάπτουμε αντίγραφο της ανακοίνωσης του Δήμου.

Επίσης την Πέμπτη 20 Οκτωβρίου, παραβρέθηκε ο Σύλλογος με τον πρόεδρο, κ.Θεοχάρη, τον Αντιπρόεδρο, κ. Σολδάτο και τον Ταμία, κ. Λουκίσα, στη συνεδρίαση του Περιφερειακού Συμβουλίου, όπου συζητήθηκε το θέμα της ΣΜΠΕ. Στη συνεδρίαση παρέστη και το μέλος του Συλλόγου μας κ. Κωστούλης. Επίσης παραβρέθηκαν Αντιδήμαρχοι του Δήμου Αμαρουσίου και ο επικεφαλής της αντιπολίτευσης, κ. Μαγιάκης.

Το Περιφερειακό Συμβούλιο αποφάσισε, κατά πλειοψηφία, να απορριφθεί και να αποσυρθεί η συγκεκριμένη ΣΜΠΕ, προκειμένου να επαναυποβληθεί αφού τροποποιηθεί. Τονίσθηκε ιδιαίτερα ότι δεν μπορεί να γίνει δεκτή η ΣΜΠΕ, αφού δεν λαμβάνει υπόψη την επιβάρυνση που φέρνει η λειτουργία των υπερτοπικών εγκαταστάσεων στις περιοχές που συνορεύουν, όπως είναι το Ψαλίδι και ο Άγιος Θωμάς.

Παρά το γεγονός ότι ζητήσαμε να μας δοθεί ο λόγος, ο Πρόεδρος του Περιφερειακού Συμβουλίου δεν έκανε δεκτό το αίτημά μας, όπως, ομοίως δεν επέτρεψε να πάρουν το λόγο ούτε οι εκπρόσωποι του Δήμου, ούτε ο κ. Μαγιάκης.

Σε κατ' ιδίαν συζητήσεις μας με περιφερειακούς Συμβούλους, προκειμένου να προβάλλουμε τα αιτήματά μας, διαπιστώσαμε με ευχαρίστηση ότι, οι περιφερειακοί Σύμβουλοι είχαν λάβει το έγγραφο, ήταν ήδη ενήμεροι για τις θέσεις του Συλλόγου και έδειξαν θετικοί και υποστηρικτικοί απέναντί μας.
