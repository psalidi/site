---
title: Συζήτηση στο Δημοτικό Συμβούλιο για τηΣΜΠΕ του MALL.
description: Συζήτηση στο Δημοτικό Συμβούλιο για τηΣΜΠΕ του MALL.
tags: drastiriotites
date: 2016-12-07T11:47:00+00:00
layout: layouts/drastiriotites.njk
---

<!-- excerpt -->
ΕΞΩΡΑΪΣΤΙΚΟΣ ΚΑΙ ΕΚΠΟΛΙΤΙΣΤΙΚΟΣ ΣΥΛΛΟΓΟΣ Μαρούσι, 01/12/2016

ΨΑΛΙΔΙΟΥ ΑΜΑΡΟΥΣΙΟΥ «Η ΖΩΟΔΟΧΟΣ ΠΗΓΗ»

Χαλκιδικής 17&amp;Ζωοδ. Πηγής, 15122, Μαρούσι

<info@psalidi-maroussi.gr>

**Ενημέρωση**

**Συζήτηση στο Δημοτικό Συμβούλιο για τηΣΜΠΕ του** **MALL****.**

Μετά από τη διεξοδική συζήτηση του θέματος της Στρατηγικής Μελέτης Περιβαλλοντικών Επιπτώσεων για το TheMallAthens, που έλαβε χώρα σε δύο συναντήσεις της Δημοτικής Επιτροπής Διαβούλευσης και σε τρεις συναντήσεις της Δια-παραταξιακής Επιτροπής του Δήμου για το θέμα αυτό, στις οποίες συμμετείχε και ο Σύλλογός μας, η Δημοτική Αρχή υπέβαλε για έγκριση από το Δημοτικό Συμβούλιο, το κείμενο των παρατηρήσεων που διατύπωσαν οι αρμόδιες Υπηρεσίες του Δήμουγια την εν λόγω ΣΜΠΕ.

Ο Σύλλογός μας παραβρέθηκε στη μαραθώνια συνεδρίαση του Δημοτικού Συμβουλίου (ολοκληρώθηκε μετά τις 02.30 το πρωί) εκπροσωπούμενος από τον Πρόεδρο, κ. Θεοχάρη, τον Αντιπρόεδρο, κ. Σολδάτο, τον Ταμία, κ. Λουκίσα τα μέλη του Δ.Σ. κ.κ. Μαρκόπουλο και Πασαδέλη, καθώς και αρκετούς κατοίκους του Ψαλιδίου, μέλη του Συλλόγου μας.

Σε όλη τη διάρκεια των συζητήσεων και συναντήσεων που πραγματοποιήθηκαν για το θέμα της ΣΠΜΕ του Ειδικού Χωρικού Σχεδίου για το MALL, ο Σύλλογός μας παρέμεινε στις θέσεις που διατυπώθηκαν στο από 29/9/16 έγγραφό μας που απευθύναμε προς το Υπουργείο Περιβάλλοντος, την Περιφέρεια Αττικής και το Δήμο Αμαρουσίου.

Στη συζήτηση που πραγματοποιήθηκε στο Δημοτικό Συμβούλιο της 29/11/16 διαμορφώθηκαν δύο τάσεις:

Η πρόταση της Δημοτικής Αρχής, από τη μία, η οποία, λαμβάνοντας ως βάση τις παρατηρήσεις των Υπηρεσιών του Δήμου, προτείνει την τροποποίηση της ΣΜΠΕ, σύμφωνα με συγκεκριμένες προτάσεις, καθώς και τη διεκδίκηση ανταποδοτικών οφελών για το Μαρούσι από το Κράτος, την Περιφέρεια και τη LamdaDevelopment που είναι ο ιδιοκτήτης του Mall. Στο πλαίσιο αυτών των διεκδικήσεων, η Δημοτική Αρχή προτείνει την απόδοση του 10% των κρατικών εσόδων που προέρχονται από τον κύκλο εργασιών του Mall, προς το Δήμο Αμαρουσίου. Την απόδοση των αδόμητων εκτάσεων της περιοχής (όπως είναι τα ΧΕΥ) στο Δήμο, ώστε να μετατραπούν σε χώρους πρασίνου. Τη χρηματοδότηση μεγάλων έργων ανακούφισης της περιοχής, όπως είναι η υπογειοποίηση της Λ. Κύμης και το σκέπασμα της Αττικής οδού. Την απαλλοτρίωση των αδόμητων οικοπέδων της περιοχής για τη διάνοιξη δρόμων και τη δημιουργία χώρων πρασίνου, με έξοδα της ιδιοκτήτριας εταιρείας του Mall. Την ανάπτυξη του πρασίνου κλπ.

Ως αντίθετη πρόταση, οι παρατάξεις της αντιπολίτευσης στο Δημοτικό Συμβούλιο, πρότειναν την απόρριψη ΣΜΠΕ,στο σύνολό της και αντ΄αυτής, να προχωρήσει με πρωτοβουλία του Δήμου η αναθεώρηση του Γενικού Πολεοδομικού Σχεδίου της ευρύτερης περιοχής του Δήμου Αμαρουσίου, στο οποίο θα περιλαμβάνεται και η περιοχή του Mall και της Ίλιδας (πρ. ολυμπιακό χωριό δημοσιογράφων).

Το Δ.Σ. του Συλλόγου, αφού μελέτησε και ανέλυσε το έγγραφο των Υπηρεσιών του Δήμου, εκτίμησε ότι οι ανησυχίες και οι προτάσεις μας καλύπτονται, στο μεγαλύτερο βαθμό, από αυτό και ως εκ τούτου, μπορεί να γίνει αποδεκτό στη βάση μιας πρότασης για την τροποποίηση της ΣΜΠΕ.

 Στην παρέμβασή μας στο Δημοτικό Συμβούλιο, επιβεβαιώσαμε τις θέσεις του Συλλόγου, όπως διατυπώθηκαν με το από 29/9/16 έγγραφο μας προς το Υπουργείο και τις Αυτοδιοικητικές Αρχές, διευκρινίζοντας ότι οι θέσεις μας αυτές καλύπτονται στο μεγαλύτερο μέρος από τις προτάσεις των Υπηρεσιών του Δήμου. Ως εκ τούτου μπορούμε να κάνουμε δεκτές τις προτάσεις αυτές σαν βάση για την τροποποίηση της ΣΜΠΕ, η οποία δεν μπορεί να γίνει αποδεκτή από τους κατοίκους του Ψαλιδίου, ως έχει σήμερα.

 Επιπλέον, ζητήσαμε να συμπεριληφθεί στις τελικές προτάσεις του Δήμου, η πρόβλεψη μελέτης για τη διευθέτηση της ανεξέλεγκτης στάθμευσης των αυτοκινήτων που είναι ένας από τους παράγοντες που επηρεάζουν δυσμενώς τη ζωή των κατοίκων του Ψαλιδίου, λόγω της λειτουργίας του MALL.

Στο αίτημά μας αυτό, ο κ. Δήμαρχος, δεσμεύτηκε ότι θα συμπληρωθεί η τελική πρόταση με μέτρα για τον έλεγχο της στάθμευσης, καθώς και με άλλες προτάσεις που υποβλήθηκαν από φορείς της πόλης κατά τη διάρκεια της διαβούλευσης του θέματος.

Κατά την ονομαστική ψηφοφορία που ακολούθησε, η πρόταση της Δημοτικής Αρχής υπερψηφίστηκε, κατά πλειοψηφία, με την αντιπολίτευση να την καταψηφίζει.

Από πλευράς του Συλλόγου, θα παρακολουθήσουμε την εξέλιξη του σοβαρού αυτού θέματος, για να βεβαιωθούμε ότι η όποια πρόοδος δρομολογηθεί στο ζήτημα της τακτοποίησης του Mall, θα προϋποθέτει τη λήψη μέτρων και έργων περιβαλλοντικής προστασίας και ανακούφισης του Ψαλιδίου, το οποίο επιβαρύνεται άμεσα από λειτουργία του Mall και των άλλων υπερτοπικών χρήσεων της περιοχής.

Το Δ.Σ. του Συλλόγου
