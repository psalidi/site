---
title: ΕΚΔΡΟΜΗ ΣΤΟ ΛΑΥΡΙΟ (ΚΥΡΙΑΚΗ 13 ΜΑΪΟΥ 2018)
description: ΕΚΔΡΟΜΗ ΣΤΟ ΛΑΥΡΙΟ (ΚΥΡΙΑΚΗ 13 ΜΑΪΟΥ 2018)
tags:
  - drastiriotites
date: 2018-05-14T20:57:22+00:00
layout: layouts/drastiriotites.njk
---
Με μεγάλη επιτυχία πραγματοποιήθηκε η ημερήσια εκδρομή του Συλλόγου στο Λαύριο, την Κυριακή, 13 Μαΐου 2018.
<!-- excerpt -->
Με τις καλύτερες αναμνήσεις επέστρεψαν τα μέλη του Συλλόγου, από την ημερήσια εκδρομή που διοργάνωσε το Δ.Σ. στο Λαύριο και το Σούνιο, την Κυριακή 13/5/18.

Από το ξεκίνημα, νωρίς το πρωί, η διάθεση των εκδρομέων φάνηκε σε ψηλό επίπεδο.

Πρώτος σταθμός το Τεχνολογικό Πάρκο Λαυρίου, όπου στις εγκαταστάσεις της παλιάς Γαλλικής Εταιρίας, ξεναγηθήκαμε στους χώρους και τις εγκαταστάσεις που έχουν, με επιμέλεια, αναπαλαιωθεί και αποτελούν, πλέον, πόλο επίσκεψης για οργανωμένες ομάδες και μεμονωμένους επισκέπτες. Η έκπληξη που μας επιφύλαξαν οι άνθρωποι του Τεχνολογικού πάρκου ήταν στο πρόσωπο ενός από τους εναπομείναντες εργαζόμενους της εταιρίας, ο οποίος, νεαρός μηχανικός τότε, τις αρχές της δεκαετίας του '60, έζησε την τελευταία περίοδο λειτουργίας των μεταλλείων και μας μετέφερε, με τη διήγηση του, στο κλίμα και την ιστορία της Γαλλικής Εταιρίας.

Επόμενος σταθμός της εκδρομής, το Ορυκτολογικό Μουσείο Λαυρίου, όπου σε, ένα μικρό (είναι αλήθεια χώρο), είναι εκτεθειμένα σπάνια και απείρου κάλλους πετρώματα, τα οποία βρέθηκαν κατά καιρούς στις στοές και τα σκάμματα των μεταλλείων.

Συνεχίζοντας το ταξίδι μας ανεβήκαμε στις πλαγιές του Εθνικού Δρυμού Λαυρίου, στην περιοχή που είναι ονομαστή σαν "Χάος" εξ' αιτίας ενός εντυπωσιακού βυθίσματος και που έχει δημιουργηθεί από γεωλογικά αίτια. Εκεί, σε μια έκταση, γεμάτη πεύκα

 και με θέα προς τη θάλασσα και τη Μακρόνησο, στρώθηκαν πρόχειρα τραπέζια με μεζέδες και τσίπουρο και στήθηκε αυθόρμητο γλέντι, με χορό και πολύ κέφι. ,

Μετά το μεσημέρι, κατηφορήσαμε προς το Λαύριο, όπου απολαύσαμε νόστιμους ψαρομεζέδες σε γνωστή παραλιακή ταβέρνα. Το γλέντι συνεχίστηκε και εκεί, αφού μια ομάδα περιπλανώμενων μουσικών, ήταν αρκετή, ώστε να αρχίσει ξανά ο χορός.

Το απόγευμα η εκδρομή συνεχίστηκε με επίσκεψη στο ακρωτήριο του Σουνίου και τον περίφημο ναό του Ποσειδώνα. Το τοπίο απαράμιλλο μας μάγεψε μέχρι που ήλιος άρχισε να δύει, χαρίζοντας μαγευτικά χρώματα και σκιές.

Επιστρέψαμε στο Ψαλίδι, όταν είχε πια για καλά νυχτώσει, γεμάτοι από συναισθήματα και εικόνες και με την καθολική προτροπή όλων, να ακολουθήσουν και άλλες εκδρομές και με τις προτάσεις και ιδέες να πέφτουν σύννεφο.

Το Δ.Σ. του Συλλόγου, πιστό στην αντίληψη ότι οι εκδρομές είναι κατάλληλο μέσο για τη σύσφιξη των σχέσεων, αλλά και για την πνευματική αναβάθμιση των μελών μας, υπόσχεται ότι θα εξετάσει σύντομα το αίτημα αυτό και θα προτείνει και άλλες εκδρομές στο μέλλον.

ΤΟ Δ.Σ.
