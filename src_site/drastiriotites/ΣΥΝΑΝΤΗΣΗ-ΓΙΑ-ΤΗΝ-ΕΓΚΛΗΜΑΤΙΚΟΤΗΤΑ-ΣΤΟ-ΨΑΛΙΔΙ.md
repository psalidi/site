---
title: ΣΥΝΑΝΤΗΣΗ ΓΙΑ ΤΗΝ ΕΓΚΛΗΜΑΤΙΚΟΤΗΤΑ ΣΤΟ ΨΑΛΙΔΙ
description: ΣΥΝΑΝΤΗΣΗ ΓΙΑ ΤΗΝ ΕΓΚΛΗΜΑΤΙΚΟΤΗΤΑ ΣΤΟ ΨΑΛΙΔΙ
tags:
  - drastiriotites
date: 2015-04-30T04:34:42+00:00
layout: layouts/drastiriotites.njk
---
ΑΠΟΤΕΛΕΣΜΑΤΑ ΣΥΝΑΝΤΗΣΗΣ ΓΙΑ ΤΗΝ ΕΓΚΛΗΜΑΤΙΚΟΤΗΤΑ ΣΤΟ ΨΑΛΙΔΙ
<!-- excerpt -->
**ΕΞΩΡΑΪΣΤΙΚΟΣ – ΠΟΛΙΤΙΣΤΙΚΟΣ**

 **ΣΥΛΛΟΓΟΣ ΨΑΛΙΔΙΟΥ ΑΜΑΡΟΥΣΙΟΥ ‘ΖΩΟΔΟΧΟΣ ΠΗΓΗ’ ΧΑΛΚΙΔΙΚΗΣ 17 &amp; ΖΩΟΔ.ΠΗΓΗΣ 2** **www****.****psalidi****-****maroussi****.****gr** **info****@****psalidi****-****maroussi****.****gr**

**Πραγματοποίηση συνάντησης με θέμα την αύξηση των κρουσμάτων διαρρήξεων σε σπίτια της περιοχής ψαλιδίου Αμαρουσίου (24/4/2015)**

Πραγματοποιήθηκε την περασμένη Παρασκευή, 24 Απριλίου 2015, στα Γραφεία του Συλλόγου μας, η προγραμματισμένη ανοικτή συζήτηση, σχετικά με το φλέγον ζήτημα της έξαρσης των κρουσμάτων διαρρήξεων σε οικίες της περιοχής μας.

Στη συζήτηση συμμετείχαν αρκετοί από του κατοίκους του Ψαλιδίου, οι οποίοι μετέφεραν το κλίμα ανησυχίας και την προσωπική τους «εμπειρία» όντες οι ίδιοι θύματα τέτοιων εγκληματικών επιθέσεων.

Μετά από πρόσκληση του Συλλόγου, προσήλθαν και συμμετείχαν στη συζήτηση, οι Δημοτικοί Σύμβουλοι κ. Επαμεινώνδας Κατσιγιάννης και κα Ελένη Βλάχου, καθώς και Αξιωματικός του Τμήματος Ασφαλείας Αμαρουσίου.

Από πλευράς του Συλλόγου, το Δ.Σ έκανε μια επισκόπηση της ανησυχητικής κατάστασης και ενημέρωσε τους κατοίκους για τις ενέργειες, στις οποίες προέβη, σαν πρώτη αντίδραση στο φαινόμενο αυτό.

Οι ενέργειες αυτές συνοψίζονται στα ακόλουθα:

α) Πραγματοποιήθηκε ε**πίσκεψη - παράσταση μελών του Δ.Σ. στο Τμήμα Ασφαλείας Αμαρουσίου και τη Διεύθυνση Β/Α Αττικής**, όπου επιδόθηκε σχετικό εγγράφου, στο οποίο αποτυπώνεται η έκδηλη ανησυχία από την αύξηση των κρουσμάτων εγκληματικότητας στη γειτονιά μας,

β) **Απεστάλη επιστολή προς τον Υπουργό Δημόσιας Τάξης** **και το Αρχηγείο Ελληνικής Αστυνομίας**, με την οποία ζητήθηκε η ένταξη της περιοχής μας στο πιλοτικό πρόγραμμα «**Αστυνομικός της Γειτονιάς**», καθώς και η **ενίσχυση των μέτρων αστυνόμευσης** της περιοχής του Ψαλιδίου, το οποίο λόγω της μεγάλης επισκεψιμότητας που υφίσταται εξ΄ αιτίας των υπερτοπικών κέντρων (MALL, Υπουργείο Παιδείας, ΟΤΕ Academy) έχει καταστεί ευάλωτο στην εκδήλωση εγκληματικότητας,

γ) **Προγραμματίστηκε ανοικτή συζήτηση** των κατοίκων με τους αρμόδιους φορείς της πόλης, για την αναζήτηση λύσης στο πρόβλημα.

Από πλευράς του Δήμου Αμαρουσίου, ο κ. Κατσιγιάννης αναφέρθηκε στο ενδιαφέρον της Δημοτικής Αρχής για τα θέματα εγκληματικότητας, το οποίο εκδηλώνεται με επανειλημμένες συσκέψεις του Δημάρχου με τις τοπικές Αστυνομικές Αρχές.

Επιπλέον, ο Δήμος, προγραμματίζει την **αύξηση του επιπέδου φωτισμού της πόλης**, ως ένα μέτρο προστασίας και πρόληψης.

Εκ μέρους του τοπικού Τμήματος Ασφαλείας, ο παρευρισκόμενος Αξιωματικός αναφέρθηκε στις προσπάθειες της Υπηρεσίας του για την εξάρθρωση των εγκληματικών σπειρών που δραστηριοποιούνται στην περιοχή Αμαρουσίου, τονίζοντας την αισιοδοξία του για θετικά αποτελέσματα, σύντομα, παρά τα προβλήματα έλλειψης προσωπικού που αντιμετωπίζει η Υπηρεσία του.

Επιπλέον, προχώρησε σε πρακτικές οδηγίες προς του κατοίκους, για τη λήψη μέτρων αυτοπροστασίας, τα οποία περιλαμβάνουν :

- την προσεκτική ασφάλιση των θυρών και παραθύρων του σπιτιού,
- τη χρήση ικανού φωτισμού εξωτερικά κατά τη διάρκεια της νύχτας,
- τη χρήση και εσωτερικού φωτισμού, επίσης , ώστε να μη γίνεται εμφανής η απουσία των κατοίκων και να ακυρώνεται η εικόνα του «έρημου σπιτιού»
- την εγκατάσταση κάμερας ασφαλείας σε κατοικίες (σε εθελοντική βάση), οι οποίες θα επιτηρούν επιλεγμένα σημεία της περιοχής, ώστε να βοηθηθεί η Αστυνομία στη διερεύνηση των συνθηκών της διάρρηξης, αλλά και την ταυτοποίησης των δραστών.
- τη συνδρομή και συνεργασία των κατοίκων, ώστε όταν διαπιστώνουν ύποπτα άτομα ή κινήσεις, **να ειδοποιούν άμεσα το κέντρο της Αστυνομίας στο γνωστό αριθμό** **«100»** **και στο Τμήμα Ασφαλείας Αμαρουσίου τηλ.** **210-6875116****.**

Εκ μέρους μερικών κατοίκων υποβλήθηκε πρόταση για την πρόσληψη ιδιωτικού προσωπικού ασφάλειας (σεκιούριτι), η οποία δεν έλαβε μεγάλη υποστήριξη, κυρίως λόγω της έκτασης της περιοχής, η οποία θα απαιτούσε μεγάλο αριθμό τέτοιου προσωπικού για την αποτελεσματική επιτήρησή της, με συνακόλουθο υψηλότατο κόστος.

Επίσης διατυπώθηκε, από κάτοικο της περιοχής μας, η πρόταση για τη σύσταση μιας επιτροπής κατοίκων με αντικείμενο την αντιμετώπιση της εγκληματικότητας, η οποία όμως αντιμετωπίσθηκε με σκεπτικισμό, λόγω της ευαίσθητης και επικίνδυνης φύσης του φαινομένου της εγκληματικότητας.

Η συζήτηση ολοκληρώθηκε με τις παρακάτω επισημάνσεις :

- Το Δ.Σ. θα παρακολουθεί με αυξημένο ενδιαφέρον τις εξελίξεις αναμένοντας ότι η Αστυνομία θα μπορέσει να πετύχει σύντομα θετικό αποτέλεσμα στην καταστολή του φαινομένου, όπως δήλωσε ο παρευρισκόμενος αξιωματικός.
- Επίσης το Δ.Σ. θα μεριμνήσει ώστε η Δημοτική Αρχή να αυξήσει το επίπεδο φωτισμού της περιοχής Ψαλίδι , όπου απαιτείται, όπως δήλωσε, εκ μέρους του δήμου ο κ. Κατσιγιάννης.
- ότι το Δ.Σ. και οι κάτοικοι θα συνεργαστούν και θα συνδράμουν το έργο της αστυνομίας, κυρίως μέσω της αναφοράς και επισήμανσης ύποπτων κινήσεων στην περιοχή,
- ότι οι κάτοικοι θα φροντίζουν σχολαστικά τα μέτρα αυτοπροστασίας.

Επιπλέον, το Δ.Σ. του Συλλόγου δεσμεύεται να πραγματοποιήσει νέα επίσκεψη στο Αστυνομικό Τμήμα και το Τμήμα Ασφαλείας Αμαρουσίου, **με αίτημα την ενίσχυση της εμφανούς και κρυφής αστυνόμευσης του Ψαλιδίου.**
