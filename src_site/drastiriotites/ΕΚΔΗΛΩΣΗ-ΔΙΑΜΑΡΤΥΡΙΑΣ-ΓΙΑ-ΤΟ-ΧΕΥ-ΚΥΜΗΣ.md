---
title: ΕΚΔΗΛΩΣΗ ΔΙΑΜΑΡΤΥΡΙΑΣ ΓΙΑ ΤΟ ΧΕΥ ΚΥΜΗΣ
description: ΕΚΔΗΛΩΣΗ ΔΙΑΜΑΡΤΥΡΙΑΣ ΓΙΑ ΤΟ ΧΕΥ ΚΥΜΗΣ
tags:
  - drastiriotites
date: 2019-11-08T19:01:28+00:00
layout: layouts/drastiriotites.njk
image: /assets/uploads/images/8c4e7ddecfb739ef5c33c55621b27630.jpg
---
Με πρωτοβουλία του Εξωραϊστικού και Πολιτιστικού Συλλόγου Ψαλιδίου, πραγματοποιήθηκε το Σάββατο, 13/4/2019, στην είσοδο του ΧΕΥ Κύμης, εκδήλωση διαμαρτυρίας και διεκδίκησης, των κατοίκων του Ψαλιδίου, με αίτημα την παραχώρηση της ακάλυπτης έκτασης, των 4,5 στρεμμάτων, στον Δήμο Αμαρουσίου και την ανάπλασή της σε χώρο πρασίνου και ενεργητικής αναψυχής για τους κατοίκους της περιοχής.

Πέραν από τους κατοίκους, οι οποίοι, παρά τη βροχή, συγκεντρώθηκαν για να διαδηλώσουν την αγωνία τους για την τύχη του μοναδικού ακάλυπτου χώρου που έχει απομείνει στην περιοχή τους, παραβρέθηκαν και συντάχθηκαν με το αίτημα των κατοίκων, ο Πρόεδρος του Δημοτικού Συμβουλίου Αμαρουσίου και υποψήφιος Δήμαρχος, κ. Παν. Βραχνός, μαζί με αρκετούς Δημοτικούς Συμβούλους του Δήμου Αμαρουσίου, ο Αντιδήμαρχος κ. Βασίλης Κόκκαλης, καθώς και οι υποψήφιοι Δήμαρχοι κ. Θεόδωρος Αμπατζόγλου, κα Μαίρη Διακολιού, κ. Νώντας Γαρδέλης, κ. Γιώργος Καραμέρος, κ. Λευτέρης Μαγιάκης και κ. Γιάννης Νικολαράκος, συνοδευόμενοι από μέλη των συνδυασμών τους.

Ο Πρόεδρος του Εξωραϊστικού Συλλόγου Ψαλιδίου, κ. Κώστας Σολδάτος, αφού περιέγραψε το νομικό καθεστώς της επίδικης έκτασης, μετά τη μεταφορά της στο μνημονιακό υπερταμείο, ενημέρωσε τους συγκεντρωμένους για τις ενέργειες που έχουν γίνει, από τον Σύλλογο, προς τον Υπουργό Περιβάλλοντος, με αίτημα τη θεσμοθέτηση χρήσεων γης κοινόχρηστου χώρου για το ΧΕΥ Κύμης, κάλεσε τους παριστάμενους υποψήφιους Δημάρχους να συνταχθούν και να συνυπογράψουν το δίκαιο αίτημα των κατοίκων.

Όλοι οι παριστάμενοι υποψήφιοι Δήμαρχοι, στις παρεμβάσεις τους, υποστήριξαν την πρόταση για την απόδοση του χώρου στον Δήμο και δεσμεύτηκαν για τον χαρακτηρισμό του χώρου, ως κοινόχρηστου, γεγονός που θα επιτρέψει την ανάπλασή του σε χώρο πρασίνου και αναψυχής, για τους κατοίκους της περιοχής.

Ο αγώνας διεκδίκησης, θα συνεχισθεί στο Δημοτικό Συμβούλιο της 16/4/2019, όπου το Δ.Σ. του Συλλόγου θα καταθέσει πρόταση για τον χαρακτηρισμό της επίδικης έκτασης, ως κοινόχρηστης και τη δρομολόγηση της διαδικασίας για τη σχετική τροποποίηση τους ρυθμιστικού σχεδίου της περιοχής.

ΤΟ Δ.Σ.
<!-- excerpt -->

