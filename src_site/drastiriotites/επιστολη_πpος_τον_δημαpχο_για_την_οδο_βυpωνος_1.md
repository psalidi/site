---
title: "ΕΠΙΣΤΟΛΗ ΠΡΟΣ ΤΟΝ ΔΗΜΑΡΧΟ ΓΙΑ ΤΗΝ ΟΔΟ ΒΥΡΩΝΟΣ "
layout: layouts/drastiriotites.njk
tags: drastiriotites
date: 2023-03-16T16:19:16.328Z
image: /assets/uploads/images/οδός_βύpωνος.png
description: ΑΝΑΒΑΘΜΙΣΗ ΟΔΟΥ ΒΥΡΩΝΟΣ  -  ΚΑΤΑΣΚΕΥΗ ΠΕΖΟΔΡΟΜΙΩΝ
attachment: /assets/uploads/images/επιστολη_πpος_δημαpχο_για_οδο_βυpωνοσ.docx
---
Αξιότιμε κύριε Δήμαρχε,

Η τραγωδία των Τεμπών που βύθισε στο πένθος  όλη την Ελλάδα, επιβάλλει, σε όλους μας, να αναλάβουμε τις ευθύνες μας, απέναντι σε κάθε κίνδυνο που ελλοχεύει για την σωματική ακεραιότητα των συμπολιτών μας.

Με αυτή την τραγική αφορμή, επαναφέρουμε, με αγωνία, στον δημόσιο διάλογο, την επικινδυνότητα της οδού Βύρωνος – Μαν. Αδρόνικου, ένα  δρόμο με υπερβολική διαδημοτική κυκλοφορία, που στερείται ακόμη και τις βασικές προδιαγραφές μιας τέτοιας χρήσης.

Σε μεγάλο μήκος της οδού απουσιάζουν τα  πεζοδρόμια, ενώ απουσιάζουν κατάλληλες διαγραμμίσεις και διαβάσεις για του πεζούς. Η κατάσταση γίνεται περισσότερο επικίνδυνη τα βράδια, καθώς ο φωτισμός είναι εντελώς ανεπαρκής.   

Οι κάτοικοι της περιοχής, πέραν της υπερβολικής όχλησης και ρύπανσης που υφίστανται καθημερινά, ακροβατούν στην κυριολεξία, για να κάνουν τις καθημερινές τους μετακινήσεις. Επιπλέον, μεγάλος αριθμός παιδιών και γονέων διασχίζει τον συγκεκριμένο δρόμο, αφού εκατέρωθεν λειτουργούν διάφορα σχολεία (9ο Δημοτικό, 3ο Γυμνάσιο, Γενικό Λύκειο και ΙΕΚ), μια  παιδική χαρά και ένα γήπεδο ποδοσφαίρου 5Χ5 .  

Το εν λόγω πρόβλημα το έχουμε θέσει κατ’ επανάληψη και εγγράφως, τόσο στις συναντήσεις μας με τη Δημοτική Αρχή, όσο και στο πλαίσιο της   Επιτροπής Διαβούλευσης του Δήμου Αμαρουσίου, χωρίς να λάβουμε πειστικές απαντήσεις ή συγκεκριμένα χρονοδιαγράμματα.

Κύριε Δήμαρχε, ζητάμε, την παρέμβασή σας, ώστε, άμεσα και χωρίς άλλες καθυστερήσεις :

α) Να επιληφθεί η υπηρεσία πολεοδομίας, προκειμένου να εφαρμοσθούν τα όρια του δρόμου, σύμφωνα με το εγκεκριμένο ρυμοτομικό σχέδιο.

β) Να ορισθεί τεχνική επιτροπή για την εκπόνηση τεχνοοικονομικής μελέτης για τη διαμόρφωση των πεζοδρομίων, την ενδεχόμενη κατασκευή νησίδων, την ενίσχυση του φωτισμού και την  εφαρμογή κατάλληλων διαγραμμίσεων.

γ) Να δεσμευθούν τα αναγκαία κονδύλια στο Τεχνικό Πρόγραμμα του Δήμου, για τη διάνοιξη της οδού, την κατασκευή πεζοδρομίων και την εν γένει αναβάθμιση του επικίνδυνου δρόμου.

Στις **09-01-2023** ο Σύλλογός μας υπέβαλε αίτημα για μια συνάντηση του νεοεκλεγμένου Δ.Σ. μαζί σας, προκειμένου να συζητηθούν τα θέματα που απασχολούν το Ψαλίδι. Στη συνάντηση αυτή (την οποία αναμένουμε ακόμη) θα σας μεταφέρουμε, με λεπτομέρεια,  την αγωνία των κατοίκων και ελπίζουμε ότι θα συμβάλλουμε θετικά στην αντιμετώπισή του.

Για το Δ.Σ.

Με εκτίμηση,

          Η Γενική Γραμματέας                                      Ο Πρόεδρος

              Ιωάννα Δέδε                                       Κωνσταντίνος Σολδάτος