---
title: Αποτελέσματα Επιτροπής  Διαβούλευσης του Δήμου Αμαρουσίου
description: Αποτελέσματα Επιτροπής  Διαβούλευσης του Δήμου Αμαρουσίου
tags:
  - drastiriotites
date: 2016-06-21T15:00:59+00:00
layout: layouts/drastiriotites.njk
---

<!-- excerpt -->
ΕΞΩΡΑΪΣΤΙΚΟΣ -ΕΚΠΟΛΙΤΙΣΤΙΚΟΣ ΣΥΛΛΟΓΟΣ Μαρούσι, 15/6/2016

ΨΑΛΙΔΙΟΥ ΑΜΑΡΟΥΣΙΟΥ «Η ΖΩΟΔΟΧΟΣ ΠΗΓΗ»

Χαλκιδικής 17 &amp;Ζωοδ. Πηγής

<info@psalidi-marousi.gr>

**Αποτελέσματα Επιτροπής Διαβούλευσης του Δήμου Αμαρουσίου**

Συνεδρίασε στις 13/6/2016, στο Δημαρχείο Αμαρουσίου, η Επιτροπή Δημόσιας Διαβούλευσης, στην οποία συμμετείχαν εκ μέρους του Συλλόγου μας, ο Πρόεδρος, Δημήτρης Θεοχάρης, ο Αντιπρόεδρος, Κώστας Σολδάτος, ο Ταμίας, Βαγγέλης Λουκίσας και το μέλος του Δ.Σ. Νίκος Πασαδέλης.

Ο Πρόεδρος της Επιτροπής, Αντιδήμαρχος Νίκος Κάβαλος, ανέπτυξε την πρόταση της Δημοτικής Αρχής αναφορικά με:

- Την εξέταση της επιβολής των διοδίων στην Αττική Οδό, βάσει της χιλιομετρικής απόστασης
- Τη μείωση του αντιτίμου των διοδίων για τους δημότες του Δήμου Αμαρουσίου, δεδομένου ότι εντός των διοικητικών ορίων του δήμου υπάρχουν περισσότεροι του ενός κόμβοι
- Επανεξέταση των κυκλοφοριακών ρυθμίσεων των παράπλευρων δρόμων της Αττικής Οδού.

Γενικά, οι τοποθετήσεις των συμμετεχόντων στη διαβούλευση Συλλόγων και φορέων ήταν υπέρ της μείωσης των διοδίων και της χιλιομετρικής χρέωσης, με ανώτερο όμως τιμολόγιο (για όλη την απόσταση Ελευσίνα-Αεροδρόμιο), τα 2,80 € που ισχύει σήμερα.

Οι Σύλλογοι Σορού και Νέου Αμαρουσίου τάχθηκαν υπέρ της ένταξης στο κυκλοφοριακό των παράδρομων της περιοχής τους (από το δακτυλίδι μέχρι την Λ. Πεντέλης), γεγονός που, όπως είπαν, θα ανακουφίσει τον κυκλοφοριακό φόρτο τις γειτονιές τους.

Από πλευράς του Συλλόγου μας, συμφωνήσαμε με την πρόταση μείωσης του κόστους χρήσης της Αττικής Οδού για τους κατοίκους του Δήμου Αμαρουσίου. Από την άλλη, όμως, τονίσαμε ότι **το Ψαλίδι είναι υπερβολικά βεβαρυμμένο από τις υπερτοπικές λειτουργίες,** κυρίως, του MALL και του κόμβου της Νερατζιώτισας και ως εκ τούτου, **δεν είναι δυνατόν να δεχθούμε οποιαδήποτε περαιτέρω επιβάρυνση στην κυκλοφορία του παράδρομου της περιοχής μας**. **Τα όρια αντοχής των κατοίκων του Ψαλιδίου έχουν προ πολλού εξαντληθεί**, αφού, λόγω της λειτουργίας αυτών των κέντρων, μια περιοχή αμιγούς κατοικίας έχει μετατραπεί σε ένα από τα πλέον επισκέψιμα σημεία της Αττικής. Επί πλέον, τονίσαμε τις **νομικές δεσμεύσεις** που ισχύουν, δεδομένου ότι ο νόμος παραχώρησης της Αττικής Οδού προβλέπει ρητά ότι **η χρήση των παράπλευρων οδών είναι για τη διευκόλυνση των παρόδιων ιδιοκτησιών**.

Ο Πρόεδρος της διαβούλευσης συμφώνησε με τις θέσεις του Συλλόγου μας και είπε ότι, ειδικά για το τμήμα του βόρειου παράδρομου στην περιοχή του Ψαλιδίου θα πρέπει να εφαρμοσθούν ειδικές ρυθμίσεις για την ανακούφιση των κατοίκων.

Στη συζήτηση τέθηκε και η πρόσφατη ομόφωνη απόφαση του Δημοτικού Συμβουλίου για την υπογειοποίηση (σκέπασμα) της Αττικής Οδού, από το Ψαλίδι μέχρι τον κόμβο της Κηφισίας (δακτυλίδι) που θα δώσει περίπου 800 στρέμματα προς χρήση πρασίνου και χώρων αναψυχής στους Μαρουσιώτες. Η πρόταση αυτή αντιμετωπίσθηκε θετικά από όλους τους παρευρισκόμενους, με ορισμένους να ζητούν την υπογειοποίηση και του υπολοίπου τμήματος (μέχρι την Λ.Πεντέλης), αναγνωρίζοντας όμως την προτεραιότητα που έχει το τμήμα Ψαλίδι-δακτυλίδι.
