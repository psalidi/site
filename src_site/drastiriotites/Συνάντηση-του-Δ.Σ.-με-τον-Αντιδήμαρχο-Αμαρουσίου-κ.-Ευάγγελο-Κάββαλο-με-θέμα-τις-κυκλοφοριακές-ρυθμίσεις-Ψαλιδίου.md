---
title: Συνάντηση του Δ.Σ. με τον Αντιδήμαρχο Αμαρουσίου κ. Ευάγγελο Κάββαλο, με θέμα τις κυκλοφοριακές ρυθμίσεις Ψαλιδίου
description: Συνάντηση του Δ.Σ. με τον Αντιδήμαρχο Αμαρουσίου κ. Ευάγγελο Κάββαλο, με θέμα τις κυκλοφοριακές ρυθμίσεις Ψαλιδίου
tags: drastiriotites
date: 2018-09-28T19:45:16+00:00
layout: layouts/drastiriotites.njk
---
Την Πέμπτη, 20/9/2018, πραγματοποιήθηκε συνάντηση του Δ.Σ. με τον Αντιδήμαρχο Αμαρουσίου κ. Ευάγγελο Κάββαλο, μετά από πρωτοβουλία του Δημάρχου, κ. Γιώργου Πατούλη, με αντικείμενο τις νέες κυκλοφοριακές ρυθμίσεις για την περιοχή του Ψαλιδίου.
<!-- excerpt -->
 

 

Με πρωτοβουλία του Δημάρχου Αμαρουσίου κ. Πατούλη, προγραμματίστηκε συνάντηση του Δ.Σ. μαζί του, για την Πέμπτη, 20/9/18, με αποκλειστικό θέμα το κυκλοφοριακό.

 

Η συνάντηση πραγματοποιήθηκε, τελικά, με τον αρμόδιο Αντιδήμαρχο, κ. Κάββαλο (δεδομένου ότι ο κ. Δήμαρχος είχε κώλυμα), παρουσία της κας Βλάχου και του εισηγητή της πρότασης για τις κυκλοφοριακές ρυθμίσεις, καθηγητή κ. Ματσούκη.

Επίσης, στη συνάντηση παρευρέθηκε και το μέλος του Συλλόγου, κ. Λέκκας, ο οποίος είχε λάβει από τον κ. Δήμαρχο την άδεια να παρευρεθεί.

 

Εξ' αρχής, από πλευράς μας, εκφράσαμε τη δυσαρέσκειά μας, διότι ένα τόσο φλέγον ζήτημα για την περιοχή μας, έφτασε στο Δημοτικό Συμβούλιο, χωρίς ο Σύλλογος να γνωρίζει την τελική πρόταση. Χαρακτηριστικά, αναφερθήκαμε στην περίπτωση της αμφιδρόμισης της οδού Πέλικα, η οποία ποτέ δεν είχε τεθεί, ως ενδεχόμενο, στις συζητήσεις και το δημόσιο διάλογο, έως τώρα.

 

Πέραν αυτού, θέσαμε, επιτακτικά, το ζήτημα της διάνοιξης του Ν. παράδρομου και της αντιδρόμισης του τελευταίου τμήματος του Β. παράδρομου, ώστε να φύγει, εκτός Ψαλιδίου το μεγαλύτερο μέρος της υπερτοπικής κυκλοφορίας. 

 

Επίσης, θέσαμε το ζήτημα της διάνοιξης της οδού Λακωνίας, καθώς και της απουσίας πεζοδρομίων στην οδό Ψαρών, η οποία θα δημιουργήσει κίνδυνο στην ασφάλεια των πεζών, μετά την μετατροπή της σε διαμπερή δρόμο. 

 

Επιχειρηματολογώντας, ο κ. Ματσούκης, για την ουσία των ρυθμίσεων, ανέφερε τα ακόλουθα:

1. Για τις τελικές ρυθμίσεις που προτάθηκαν στο Δημοτικό Συμβούλιο, είχε προηγηθεί συνεννόηση με τις αρμόδιες υπηρεσίες της Αποκεντρωμένης Διοίκησης, ώστε να είναι συμβατές με τους γενικούς κανόνες που βάζει αυτή. Η γενική κατεύθυνση που τίθεται σε αντίστοιχες περιπτώσεις είναι "ένας δρόμος να ανεβαίνει και ένας να κατεβαίνει". Οπότε, η λογική να κατεβαίνουν επτά δρόμοι και να ανεβαίνει ο όγδοος δεν θα μπορούσε να υποστηριχθεί. Αντ' αυτού, προτάθηκε να ανεβαίνουν μόνο οι τρεις δρόμοι έναντι πέντε που έχουν την αντίθετη φορά. Επίσης,σύμφωνα με τις κατευθύνσεις της Αποκεντρωμένης Περιφέρειας, οι όποιες ρυθμίσεις, θα πρέπει να λαμβάνουν υπόψη και την εξυπηρέτηση των όμορων δήμων και περιοχών.
2. Η μονοδρόμιση της Ψαρών προτάθηκε, δεδομένου ότι η εναλλακτική πρόταση να χρησιμοποιηθεί ως άνοδος, η οδός Σπάρτης, προσέκρουσε στον χαρακτηρισμό της ως πεζόδρομου.
3. Η αμφιδρόμιση της Πέλικα προτάθηκε διότι η οδός Εγνατίας που θα μπορούσε να πάρει τη συγκεκριμένη κατεύθυνση της κυκλοφορίας, είναι χαρακτηρισμένη ως πεζόδρομος και ως εκ τούτου δεν μπορεί υποστηριχθεί
4. Για τη διάνοιξη της οδού Λακωνίας είπε ότι πράγματι πρέπει να διανοιχτεί και ότι το έχει περιλάβει στις προτάσεις του.
5. Για τη διάνοιξη του Ν. Παράδρομου συμφώνησε ότι είναι σημαντικό έργο ανακούφισης της κίνησης και όσον αφορά την αντιδρόμιση του τελευταίου τμήματος του Β. παράδρομου είπε ότι προσκρούει στην απροθυμία των όμορων δήμων (Ηρακλείου και Πεύκης) να συμφωνήσουν.

Ο Αντιδήμαρχος κ. Κάββαλος υπεραμύνθηκε των ρυθμίσεων, λέγοντας ότι ο Δήμος ακολούθησε όλη τη διαδικασία που ορίζεται από το νόμο, όσον αφορά τη συζήτηση και διαβούλευση, κατέληξε όμως στη λύση, η οποία είναι συμβατή με τους κανόνες που θέτει η Αποκεντρωμένη Περιφέρεια και η οποία εξυπηρετεί καλύτερα το δημόσιο συμφέρον. 

1. Ευθύς εξ' αρχής, διευκρίνισε ότι ο Δήμος δεν συζητά το ενδεχόμενο τροποποίησης των ρυθμίσεων, γιατί αυτό θα δημιουργήσει ένα φαύλο κύκλο αντιπαραθέσεων μεταξύ των κατοίκων.
2. Υποσχέθηκε ότι θα εξετάσει, προσωπικά, το ζήτημα της διάνοιξης του Νότιου παράδρομου, καθώς και της αντιδρόμισης του τελειώματος του Β. παράδρομου.
3. Τέλος, υποσχέθηκε ότι αφού εφαρμοστούν οι νέες ρυθμίσεις, θα εξετάσει τη δυνατότητα μικρών παρεμβάσεων, αν αποδειχθεί ότι δημιουργείται πραγματικό πρόβλημα στους κατοίκους.

Αναλυτικότερα θα συζητήσουμε το θέμα στο πλαίσιο του προσεχούς Δ.Σ., ώστε να σταθμίσουμε και την περαιτέρω στάση μας.

 

Το Δ.Σ.
