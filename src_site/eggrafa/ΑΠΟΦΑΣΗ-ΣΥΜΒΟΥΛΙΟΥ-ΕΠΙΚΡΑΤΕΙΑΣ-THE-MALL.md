---
title: ΑΠΟΦΑΣΗ ΣΥΜΒΟΥΛΙΟΥ ΕΠΙΚΡΑΤΕΙΑΣ THE MALL
description: ΑΠΟΦΑΣΗ ΣΥΜΒΟΥΛΙΟΥ ΕΠΙΚΡΑΤΕΙΑΣ THE MALL
date: 2015-02-19T13:02:01+00:00
layout: layouts/dimosieymata.njk
---
ΑΠΟΦΑΣΗ ΔΙΥΠΟΥΡΓΙΚΗΣ ΕΠΙΤΡΟΠΗΣ ΑΠΟΚΡΑΤΙΚΟΠΟΙΗΣΕΩΝ ΑΝΑΦΟΡΙΚΑ ΜΕ ΤΟ THE MALL
<!-- excerpt -->
### 03/06/2014

###  

### ΗΛΕΚΤΡΟΝΙΚΟ ΕΝΤΥΠΟ «protothema.gr»

### Το χαρακτήρισαν «μεγάλη επένδυση - fast track» για να παρακάμψουν την απόφαση του Συμβουλίου της Επικρατείας που έκρινε παράνομη την ανέγερση του μεγαλύτερου εμπορικού κέντρου στα Βαλκάνια

Με μια σκανδαλώδη απόφαση της διυπουργικής επιτροπής Στρατηγικών Επενδύσεων και σε μια από τις κρισιμότερες στιγμές της κυβέρνησης, η πολιτεία αποφασίζει να νομιμοποιήσει το εμπορικό κέντρο «The Mall» της Lamda Development στο Μαρούσι που είχε «κατεδαφίσει» στις αρχές του χρόνου το Συμβούλιο της Επικρατείας, κρίνοντας ως παράνομο.

Σχεδόν δέκα χρόνια μετά την λειτουργία του «The Mall», το Ανώτατο Ακυρωτικό Δικαστήριο της χώρας έκανε δεκτές τις προσφυγές πολιτών του Αμαρουσίου, ανοίγοντας παράθυρο νομιμοποίησης για να μην κατεδαφιστεί. Η κυβέρνηση άδραξε την ευκαιρία ανάβοντας το πράσινο φως στο μεγαλύτερο αυθαίρετο κτίσμα της χώρας να ενταχθεί στους νόμους και τους κανόνες που υπακούουν στις στρατηγικές επενδύσεις του fast track. 

 Η νομιμοποίηση του Mall έχει δρομολογηθεί από τις αρχές του χρόνου, καθυστέρησε όμως για να μην συμπέσει με τις εξελίξεις στο Ελληνικό, που επίσης έχει κερδίσει η εταιρεία του ομίλου Λάτση και για το οποίο η κυβέρνηση και το ΤΑΙΠΕΔ έχουν δεχθεί δριμεία κριτική τους τελευταίους μήνες. 

 Και ως προς το τίμημα αλλά και ως προς την μοναδική προσφορά που κατατέθηκε για το παράκτιο «φιλέτο» με τα μοναδικά χαρακτηριστικά σε ολόκληρο την Μεσόγειο ενώ στην διεκδίκησή του είχαν εμφανιστεί να διαγκωνίζονται κορυφαίοι επενδυτές του εξωτερικού.

Η διαδικασία νομιμοποίησης μεθοδεύτηκε πριν τις ημέρες του Πάσχα σιωπηλά. Όπως αναφέρουν πληροφορίες αρχικώς εγκρίθηκε από το διοικητικό συμβούλιο του Invest In Greece το σχέδιο ενεργειακής αναβάθμισης του κτιρίου που αποτελεί το άλλοθι της εταιρείας Lamda Οlympic Village ιδιοκτήτριας εταιρείας του εμπορικού κέντρου για να ενταχθεί το αυθαίρετο κτίσμα στις ευεργετικές διαδικασίες ταχείας αδειοδότησης.
 Με βάση πάντως τα όσα ορίζει ο νόμος περί αυθαιρέτων σε περίπτωση ανάκλησης οικοδομικής άδειας ή ακύρωσης, ο ιδιοκτήτης του ακινήτου υποχρεούνται σε επιβολή παραβόλου που για κτίσματα πάνω από 5.000 τ.μ ορίζεται σε 10.000 ευρώ.

Επί του παρόντος δεν είναι σαφές αν η εταιρεία ακινήτων θα υποχρεωθεί στην καταβολή του συγκεκριμένου προστίμου ή όχι παρά το γεγονός ότι η επιβολή του αποτελεί ξεχωριστή διαδικασία από εκείνη που έχει επιλέξει για να νομιμοποιηθεί το ακίνητο.

Υπενθυμίζεται πως για το εμπορικό κέντρο της Lamda Development υπήρξε απόφαση του Συμβουλίου της Επικρατείας που δημοσιοποιήθηκε στις αρχές του χρόνου η οποία ακυρώνει τη ρύθμιση του 2003, που φέρει την υπογραφή του τότε υπουργού Πολιτισμού κ. Ευάγγελου Βενιζέλου και υποχρεώνει την εταιρεία στην έναρξη διαδικασίας νομιμοποίησης με την κατάθεση νέας περιβαλλοντικής μελέτης.

Στόχος της εταιρείας του ομίλου Λάτση είναι η πολεοδομική τακτοποίηση του Mall με την εκπόνηση Ειδικού Σχεδίου Χωρικής Ανάπτυξης Στρατηγικών Επενδύσεων (ΕΣΧΑΣΕ), το οποίο θα θεσμοθετηθεί με Προεδρικό Διάταγμα, πράγμα που σημαίνει ότι θα περάσει από τον έλεγχο του ΣτΕ. Από την στιγμή που η εταιρεία έχει πάρει το πράσινο φως από την ΔΕΣΕ θα υποβάλλει τη Στρατηγική Μελέτη Περιβαλλοντικών Επιπτώσεων (ΣΜΠΕ) και με την θεσμοθέτηση του Προεδρικού Διατάγματος θα κατατεθεί νέα περιβαλλοντική μελέτη.

 Το Mall ξεκίνησε να λειτουργεί το Φθινόπωρο του 2005. Το σύνολο της επένδυσης υπολογίζεται στα 320 εκατομμύρια ενώ με την σημερινή εμπορική αξία φτάνει τα 435 εκατομμύρια ευρώ.

##### Συμβούλιο της Επικρατείας: Παράνομη και αντισυνταγματική ανέγερση του «The Mall»


 Ναι μεν είναι αντισυνταγματική και παράνομη η ανέγερση του μεγαλύτερου στην νοτιοανατολική Ευρώπη εμπορικού κέντρου The Mall στο Μαρούσι Αττικής, συμφερόντων της εταιρείας Lamda Development του Ομίλου Λάτση, αλλά αυτά μπορούν να «θεραπευτούν» με νεότερες αποφάσεις της Πολιτείας, προκειμένου να αποφευχθεί η κατεδάφισή του μετά από μια δεκαετία και πλέον λειτουργίας του.


 Αυτό είναι το «δια ταύτα» της Ολομέλειας του Συμβουλίου της Επικρατείας, η οποία μετά από μια μεγάλη δικαστική διαδρομή που ξεκίνησε το 2006, πέρασε από το Δικαστήριο των Ευρωπαϊκών Κοινοτήτων, δημοσίευσε την απόφασή της (376/2014).

 
 Κοντολογίς οι σύμβουλοι Επικρατείας έκριναν ότι για την ανέγερση του Mall δεν υπήρχε προβλεπόμενη Μελέτη Περιβαλλοντικών Επιπτώσεων και οι πολεοδομικές ρυθμίσεις έγιναν με μελέτη που δεν ήταν επαρκώς αιτιολογημένη. Ούτε όμως υπήρξε και ειδική αιτιολογία, όπως απαιτεί η νομοθεσία, για τον υπερδιπλάσιο του μέσου συντελεστή δόμησης του Γενικού Πολεοδομικού Σχεδίου της περιοχής που χρησιμοποιήθηκε κατά την ανέγερση του επίμαχου εμπορικού κέντρου.


 Η Ολομέλεια αποφάνθηκε ότι το ΥΠΕΧΩΔΕ για να ξεπεράσει του συνταγματικά και νομικά ζητήματα που ανέκυψαν μπορεί να επανέλθει με νεότερες αποφάσεις του οι οποίες θα περιλαμβάνουν Μελέτη Περιβαλλοντικών Επιπτώσεων του όλου έργου και θα αιτιολογούν την αναγκαιότητα μεγαλύτερου (υπερδιπλάσιου) συντελεστή δόμησης για την ανέγερση του επίμαχου εμπορικού κέντρου.


 Οι δικαστές έκριναν ότι το άρθρο 6 του νόμου 3207/2003 που προβλέπει υπερδιπλάσιο του επιτρεπομένου συντελεστή δόμησης είναι σε ευθεία αντίθεση με το άρθρο 24 του Συντάγματος.


 Σε άλλο σημείο της δικαστικής απόφασης αναφέρεται ότι δεν τηρήθηκαν οι προβλεπόμενες από την Ευρωπαϊκή οδηγία 85/337ΕΟΚ προϋποθέσεις σύνταξης μελέτης, καθώς συντάχθηκε απλά μια μελέτη από αρχιτέκτονα –πολεοδόμο, η οποία δεν καλύπτει τις Ευρωπαϊκές προδιαγραφές που απαιτεί η νομοθεσία.


 Παράλληλα, η Ολομέλεια του ΣτΕ ακύρωσε την οικοδομική άδεια για την κατασκευή του επίμαχου εμπορικοί κέντρου, καθώς κρίθηκε άκυρη αφού δεν υπήρχε η απαιτούμενη μελέτη περιβαλλοντικών επιπτώσεων. 

 Υπενθυμίζεται ότι η οικοδομική άδεια ανέγερσης του Mall δεν εκδόθηκε από την αρμόδια Πολεοδομική υπηρεσία, αλλά πέρασε μέσα από το νόμο 3207/2003 που επέτρεψε την κατασκευή του εμπορικού κέντρου των 75.000 τετραγωνικών μέτρων. Αξίζει να σημειωθεί ότι κάτι ανάλογο είχε γίνει και με την υπόθεση της εκτροπής του Αχελώου στο Θεσσαλικό κάμπο.

 Στο Ανώτατο Ακυρωτικό Δικαστήριο είχαν προσφύγει η «Παρέμβαση Πολιτών Αμαρουσίου», όπως και κάτοικοι του Αμαρουσίου και ζητούσαν να ακυρωθεί ο νόμος του 2003 περί «Ολυμπιακής προετοιμασίας», με τον οποίο χορηγήθηκε οικοδομική άδεια για την κατασκευή του επίμαχου εμπορικού κέντρου.
