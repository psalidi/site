---
title: ΕΠΙΣΤΟΛΗ ΠΡΟΣ ΕΠΙΤΡΟΠΗ ΔΙΑΒΟΥΛΕΥΣΗΣ ΓΙΑ ΤΕΧΝΙΚΟ ΠΡΟΓΡΑΜΜΑ 2017
description: ΕΠΙΣΤΟΛΗ ΠΡΟΣ ΕΠΙΤΡΟΠΗ ΔΙΑΒΟΥΛΕΥΣΗΣ ΓΙΑ ΤΕΧΝΙΚΟ ΠΡΟΓΡΑΜΜΑ 2017
date: 2016-09-28T14:29:06+00:00
layout: layouts/drastiriotites.njk
tags:
  - "Προς υπηρεσίες"
---

<!-- excerpt -->

ΕΞΩΡΑΪΣΤΙΚΟΣ – EKΠΟΛΙΤΙΣΤΙΚΟΣ

ΣΥΛΛΟΓΟΣ ΨΑΛΙΔΙΟΥ ΑΜΑΡΟΥΣΙΟΥ

‘ΖΩΟΔΟΧΟΣ ΠΗΓΗ’

ΧΑΛΚΙΔΙΚΗΣ 17 &amp; ΖΩΟΔ.ΠΗΓΗΣ 2

**www.psalidi-maroussi.gr**

**info@psalidi-maroussi.gr** Μαρούσι 28-07-2016

**ΠΡΟΣ :** **ΔΗΜΟΣ ΑΜΑΡΟΥΣΙΟΥ**

**ΔΗΜΟΤΙΚΗ ΕΠΙΤΡΟΠΗ ΔΙΑΒΟΥΛΕΥΣΗΣ**

**ΠΡΟΕΔΡΟΣ Κος Νίκος Κάββαλος**

**ΘΕΜΑ : Θέσεις και προτάσεις του Συλλόγου Ψαλιδίου επί του Σχεδίου Τεχνικού Προγράμματος 2017.**

Κύριε Πρόεδρε,

στο πλαίσιο των εργασιών της Δημοτικής Επιτροπής Διαβούλευσης του Δήμου Αμαρουσίου αναφορικά με το Τεχικό Πρόγραμμα για το 2017, θέτουμε υπόψη της Επιτροπής τις ακόλουθες θέσεις και προτάσεις του Συλλόγου μας:

- Είναι γνωστό ότι εδώ και χρόνια το Διοικητικό Συμβούλιο του συλλόγου μας, σταθερά και αμετακίνητα διεκδικεί με συνεχείς και αδιάλειπτες παραστάσεις στον κύριο Δήμαρχο και με γραπτές αναφορές στις εκάστοτε αρμόδιες υπηρεσίες, συγκεκριμένα αιτήματα για έργα καθοριστικά και αναγκαία για την ποιότητα ζωής της περιοχής μας. Δυστυχώς κατά την ανάγνωση του Σχεδίου Τεχνικού Προγράμματος για το 2017, διαπιστώσαμε ότι από τον εκτενή κατάλογο των τεχνικών έργων του Δήμου (83 κωδικοί νέων έργων και 49 κωδικοί συνεχιζόμενων έργων), μόνο τρεις κωδικοί και αυτοί μόνον για σχεδιασμό ή μελέτη, αφορούν το Ψαλίδι, χωρίς να υπάρχει καμία αναφορά για υλοποίηση κάποιου εκ των προτεινόμενων έργων. Γεγονός που προκαλεί έντονη δυσαρέσκεια και απογοήτευση στους κατοίκους της περιοχής μας και στο Δ.Σ. του συλλόγου μας!

\- Κωδικός 9 «ΑΝΑΜΟΡΦΩΣΗ – ΔΙΑΠΛΑΤΥΝΣΗ ΠΕΖΟΔΡΟΜΙΩΝ ΟΔΟΥ ΒΥΡΩΝΟΣ ΨΑΛΙΔΙ»,χωρίς πρόβλεψη ποσού από την Δ/νση Τεχνικών Έργων (!!), συνεπώς διαιωνίζεται η επικίνδυνη για τους δημότες χρήση αυτής της υπερτοπικής οδού.
\- Κωδικός 47 «ΕΚΠΟΝΗΣΗ ΜΕΛΕΤΩΝ ΣΤΑ ΠΛΑΙΣΙΑ ΝΕΑΣ ΟΡΙΟΘΕΤΗΣΗΣ ΚΑΙ ΔΙΕΥΘΕΤΗΣΗΣ ΤΟΥ ΡΕΜΑΤΟΣ ΣΤΗ ΘΕΣΗ ΚΥΡΙΛΛΟΥ» .Δεν κατανοούμε την χρησιμότητά της, την στιγμή που όπως μας έχουν ενημερώσει οι υπηρεσίες του Δήμου, έχει ήδη κατατεθεί στην Περιφέρεια η Οριστική Μελέτη διευθέτησης του ρέματος και διάνοιξης της οδού Κυρίλλου και δυστυχώς δεν γνωρίζουμε την τύχη της.
\- Κωδικός 5 συνεχιζόμενων έργων «ΔΙΚΤΥΟ ΑΓΩΓΩΝ ΟΜΒΡΙΩΝ ΠΕΡΙΟΧΗΣ ΨΑΛΙΔΙΟΥ».

- Επαναλαμβάνουμε τις ακόλουθες προτάσεις που αποτελούν διαχρονικά αιτήματα του Συλλόγου μας.

  - Πλήρης διάνοιξη της οδού Κυρίλλου
  - Διάνοιξη της οδού Λακωνίας

- Αναμόρφωση της υπερτοπικής οδού Βύρωνος, με συχνές διαβάσεις πεζών, διαπλάτυνση πεζοδρομίων, φύτευση και επαρκή φωτισμό .
- Διαμόρφωση των δρόμων ήπιας κυκλοφορίας που έχουν χαρακτηρισθεί ως τέτοιοι με αποφάσεις του Δημοτικού Συμβουλίου.
- Αναθεώρηση κυκλοφοριακής μελέτης για το Ψαλίδι.
- Συντήρηση – πότισμα πρασίνου στην περιοχή μας
- Διάνοιξη νότιου παράδρομου Αττικής Οδού

Το Διοικητικό Συμβούλιο του Συλλόγου, εκπροσωπώντας τους κατοίκους του Ψαλιδίου, εκφράζει την έντονη δυσαρέσκειά του γιατί οι παραπάνω προτάσεις (πλην της τελευταίας), είχαν κατατεθεί και στην περυσινή διαβούλευση αλλά δυστυχώς αν εξαιρέσουμε την μερική διάνοιξη, με την συμβολή της Περιφέρειας ,της οδού Κυρίλλου, καμία από τις υπόλοιπες δεν εντάχθηκε στο Τεχνικό πρόγραμμα του Δήμου για το 2016 και κατ’ επέκταση δεν υλοποιήθηκε.

- Επιθυμούμε την ενεργοποίηση του κωδικού 1.11 του Επιχειρησιακού Προγράμματος του Δήμου 2015-2019 που προβλέπει την "Ανάπλαση των παράπλευρων οδών της Αττικής Οδού, με σκοπό τη μείωση του θορύβου και τη δημιουργία ποδηλατικών διαδρομών και πεζοδρόμων". Το έργο αυτό θα έπρεπε να έχει ξεκινήσει, σύμφωνα με τον προγραμματισμό, το 2016 και μάλλιστα με πρόβλεψη προϋπολογισμού 000.000 ευρώ.

Όπως είναι γνωστό σε όλους, η περιοχή μας, αν και είναι χαρακτηρισμένη περιοχή αμιγούς κατοικίας, επιβαρύνθηκε υπέρμετρα, παράνομα και καταχρηστικά από την εγκατάσταση και λειτουργία των έργων με υπερτοπικές χρήσεις όπως το MALL, το Υπουργεό Παιδείας, ο κόμβος Νερατζιώτισσας.Τα εν λόγω έργα, είναι αναγκαία και καθοριστικά, προκειμένου να υλοποιηθεί η κυκλοφοριακή μελέτη όπως εξ αρχής σχεδιάστηκε και ως τώρα μόνον επί μέρους έχει εφαρμοστεί, θα συμβάλουν θετικά στην αναβάθμιση της ποιότητας ζωής των κατοίκων και θα προβάλουν θετικά τον Δήμο σε μια περιοχή, από τις πλέον επισκέψιμες στην πόλη.

Κυρίως όμως θα ικανοποιήσουν το περί δικαίου αίσθημα των κατοίκων, επιβεβαιώνοντας ότι η Δημοτική Αρχή ανταποκρίνεται και υλοποιεί τις υποσχέσεις της, όταν τα αιτήματα των Δημοτών της είναι δίκαια.

Είμαστε στη διάθεσή σας, για κάθε πληροφορία.

Εκ μέρους του Δ.Σ. του Συλλόγου

Ο Πρόεδρος Η Γεν. Γραμματέας

Δημήτριος Θεοχάρης Ελευθερία Αθανασοπούλου-Ανδριοπούλου
