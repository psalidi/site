---
title: Σ.Μ.Π.Ε. MALL-Θέσεις του Συλλόγου
description: Σ.Μ.Π.Ε. MALL-Θέσεις του Συλλόγου
date: 2016-09-29T21:53:03+00:00
layout: layouts/drastiriotites.njk
tags:
  - "Προς υπηρεσίες"
---

<!-- excerpt -->

ΕΞΩΡΑΪΣΤΙΚΟΣ ΚΑΙ ΕΚΠΟΛΙΤΙΣΤΙΚΟΣ ΣΥΛΛΟΓΟΣ Μαρούσι, 28/9/2016

ΨΑΛΙΔΙΟΥ ΑΜΑΡΟΥΣΙΟΥ «Η ΖΩΟΔΟΧΟΣ ΠΗΓΗ»

Χαλκιδικής 17 &amp;Ζωοδ. Πηγής, 15122, Μαρούσι

<info@psalidi-marousi.gr>

**ΠΡΟΣ**

1. **ΥΠΟΥΡΓΕΙΟ ΠΕΡΙΒΑΛΛΟΝΤΟΣ ΚΑΙ ΕΝΕΡΓΕΙΑΣ**/

- Δ’νσηΣχεδιασμού Μητροπολιτικών, Αστικών και Περιαστικών Περιοχών Τμήμα Μητροπολιτικού Σχεδιασμού Αθήνας-Αττικής, Πανόρμου 2, 11523 Αθήνα
- Δ’νση Περιβαλλοντικής ΑδειοδότησηςΛ. Αλεξάνδρας 11, 11473, Αθήνα

2. **ΠΕΡΙΦΕΡΕΙΑ ΑΤΤΙΚΗΣ**

Λ. Συγγρού 15-17, 117 43 Αθήνα (αρμόδιος κ. Γεωργιάδης)

<ssona@patt.gov.gr>

- **ΔΗΜΟ ΑΜΑΡΟΥΣΙΟΥ**

Υπόψη - Δημάρχου κ. Γ. Πατούλη - Επιτροπής Διαβούλευσης

**ΘΕΜΑ: Παρατηρήσεις - Σχόλια επί της ΣΜΠΕ του Ειδικού Χωρικού Σχεδίου για την περιοχή του πρώην Ολυμπιακού Χωριού Τύπου (Τμήμα Π.Ε. 6 και 17 του ΓΠΣ του Δήμου Αμαρουσίου).**

1. **Γενικές παρατηρήσεις**

Η Στρατηγική Μελέτη Περιβαλλοντικών Επιπτώσεων που τίθεται σε διαβούλευση, έχει επιλέξει, για την εκτίμηση των περιβαλλοντικών επιπτώσεων, την περιοχή νοτίως της Αττικής Οδού που περιλαμβάνει όλες τις αθλητικές εγκαταστάσεις της περιοχής (ΟΑΚΑ) και περιοχές της Λεωφόρου Κηφισίας, εξαιρώντας (ως να μην υφίσταται) την αστική περιοχή Ψαλιδίου, βορείως της Αττικής Οδού, η οποία αποτελεί την ουσιαστικότερη **Ζώνη Άμεσης Επιρροής.**

Σύμφωνα με τον Ν 4269/2014 (ΦΕΚ 142/Α/2014) - Τεχνικές προδιαγραφές των μελετών Ειδικών Χωρικών Σχεδίων (Ε.Χ.Σ.), ως Ζώνη άμεσης επιρροής, ορίζεται η περιβάλλουσα περιοχή που βρίσκεται σε ελάχιστη απόσταση από έργο, ή τη δραστηριότητα - που εξ ορισμού «γεννά» περιβαλλοντικές επιπτώσεις - και είναι σε άμεση λειτουργική σύγκρουση με την περιοχή επέμβασης λόγω της αλληλεπίδρασης και της συσχέτισης με αυτήν.

Ειδικότερα, η περιοχή αμιγούς κατοικίας του Ψαλιδίου, γειτνιάζει απόλυτα με την υπόψη περιοχή, δεχόμενη, ως εκ τούτου, καθημερινό φόρτο κυκλοφοριακής επιβάρυνσης από τη λειτουργία του πολυκαταστήματος TheMallAthens και του Υπουργείου Παιδείας. Οι επισκέπτες των δύο υπερτοπικών κέντρων χρησιμοποιούν το οδικό δίκτυο της γειτονιάς για την προσέγγιση και αποχώρησή τους και επίσης, σταθμεύουν τα οχήματά τους σε όλο το τοπικό οδικό δίκτυο, από το βόρειο παράδρομο της Αττικής οδού, μέχρι και τις εισόδους των κατοικιών, σε όλη την έκταση του Ψαλιδίου.

Εκτός αυτού, η εν λόγω περιοχή του Ψαλιδίου δέχεται το σύνολο των εκπεμπόμενων ρύπων, λόγω της λειτουργίας του τεράστιου πολυκαταστήματος.

Ειδικότερα, σύμφωνα με τα διεθνή στάνταρ, η ρυπογόνος εκπομπή των Η/Μ εγκαταστάσεων του MALL ανέρχεται σε:

- Διοξείδιο του Άνθρακα - CO2 = 18.124 /MT/ΕΤΟΣ
- Οξείδιο του Αζώτου – Ν2Οχ = 140,52 /ΜΤ/ΕΤΟΣ
- Εκπομπή Σωματιδίων = 5,34 /ΜΤ/ΕΤΟΣ
- Μονοξείδιο του Άνθρακα – CO = 3,17 /ΜΤ /ΕΤΟΣ
- Υδρογονάνθρακες – Η/C = 2,32 /ΜΤ/ΕΤΟΣ

Στους παραπάνω ρύπους πρέπει να αθροιστούν :

α. Οι θερμικοί ρύποι από την εκπομπή θερμότητας του The Mall της τάξεως των 7.195.675 KWH /ΕΤΟΣ.

β. Η περιβαλλοντική – θερμική επιβάρυνση στην άμεση περιοχή κατοικίας που προκαλείται από την αντανάκλαση των ηλιακών ακτινών στα γυάλινα και μεταλλικά στοιχεία του κτιρίου.

γ. Η επιβάρυνση του περιβάλλοντος από τη καταστροφή της προϋπάρχουσας χλωρίδας της περιοχής για την κατασκευή του ρήγματος της Αττικής Οδού, αλλά και από την κοπή εκατοντάδων αιωνόβιων δένδρων στη δασική έκταση της ΣΕΛΕΤΕ, προκειμένου να κατασκευασθεί το κτίριο των Διοικητικών Υπηρεσιών του Υπουργείου Παιδείας.

Σημειώνεται ότι **ΟΛΑ** τα παραπάνω συμβαίνουν σε περιοχή θεσμοθετημένης χρήσης αμιγούς κατοικίας , η οποία απέχει από το Mall όσο και το πλάτος της Αττικής Οδού. Είναι λοιπόν, τουλάχιστον παράδοξο το γεγονός ότι η ΣΜΠΕ δεν έχει συμπεριλάβει στην περιοχή μελέτης, την περιοχή του Ψαλιδίου.

Η δόκιμος επιστημονική προσέγγιση σε αυτές τις μελέτες συνίσταται στην εξέταση των επιπτώσεων σε ομόκεντρους κύκλους γύρω από την εξεταζόμενη δραστηριότητα (π.χ. κύκλος 1km, δεύτερος κύκλος 5 km, κλπ.). Επομένως η ΣΜΠΕ έχει επικεντρωθεί σε λάθος περιοχή και πρέπει να επαναληφθεί για την περιοχή που άμεσα επηρεάζεται από την λειτουργία του MALL. Η περιοχή που μελετάμε σε μία ΜΠΕ δεν είναι ελεύθερη μεταβλητή αλλά προκύπτει από τον ίδιο το χάρτη!

Αναμιγνύει επίσης, η υπόψη στρατηγική μελέτη, το χωροταξικό ζήτημα, στο οποίο δίνει ιδιαίτερη έμφαση, με το καθαρά περιβαλλοντικό ζήτημα που θα όφειλε πρωτίστως να διερευνήσει ως Μελέτη Περιβαλλοντικών Επιπτώσεων.

**Από όλα τα ανωτέρω συνάγεται η μικρή αξία της συγκεκριμένης ΣΜΠΕ, η οποία, παρά την έκταση της, δεν απαντά στα περιβαλλοντικά προβλήματα που δημιουργούνται στην περιοχή.**

2. **Αξιολόγηση του Κεφαλαίου 6 της ΣΜΠΕ ( Εκτίμηση, Αξιολόγηση και Αντιμετώπιση Δυνητικών Περιβαλλοντικών Επιπτώσεων )**

Αναφέρονται επιλεκτικά κριτικές για μερικά σημεία αξιολόγησης όπως παρουσιάζονται στη Μελέτη.

- Στον πίνακα 6.3.1 αναφέρεται ότι το ΕΣΧ ωφελεί το πράσινο ( βαθμολογούν με ++ ) με κύριο επιχείρημα, που οδηγεί σε αυτή τη βαθμολογία, το πράσινο εγκαταστάσεων του ΟΑΚΑ και το ρέμα (ΠΕ 6), το οποίο έτσι κι αλλιώς θα όφειλε να εξυγιανθεί. **Δεν αναφέρει τίποτα για το** **MALL**!. Εκεί που έγινε το MALL υπήρχαν δένδρα (ελιές) , μικρής ίσως αξίας ως πράσινο, με δυνατότητες όμως εξέλιξης σε ενιαίο χώρο πρασίνου με τους χώρους του ΟΑΚΑ. Που βρήκαν λοιπόν οι μελετητές την ωφέλεια στο πράσινο και μάλιστα μεγάλη;

- Στον πίνακα 6.3.2 γίνεται μία υπερθετική αξιολόγηση για τις επιπτώσεις στην ποιότητα του περιβάλλοντος, ενίσχυση της ποιότητας της ζωής κλπ. Γεγονότα που δεν προκύπτουν από τα στοιχεία. Τα συμπεράσματα πρέπει να προκύπτουν από αναλύσεις ποσοτικών στοιχείων.

- Στον πίνακα 6.3.5 θα έπρεπε να γίνει αναφορά στις ενεργειακές ανάγκες του κτιρίου του MALL και από εκεί να εκκινήσει η όποια ανάλυση και εξαγωγή συμπερασμάτων.

- Στον πίνακα 6.3.6 η βαθμολογία στην πρώτη και δεύτερη παράμετρο είναι τελείως λάθος.

Οι κατοικίες της βόρειας πλευράς της Αττικής Οδού απολάμβαναν, πριν την ανέγερση του κτιρίου του MALL, απεριόριστη θέα μέχρι τη θάλασσα. Η θέα αυτή αποστερήθηκε από τους ιδιοκτήτες των κατοικιών και χρησιμοποιείται πλέον από τα καταστήματα του MALL στον δεύτερο όροφο, όπου προσφέρεται στους πελάτες των εκεί καφενείων, εστιατορίων κλπ. Πρόκειται για καθαρή μεταφορά αξιών από τα ακίνητα της βόρειας πλευράς της Αττικής Ιδού στο κτίριο του MALL. Τίθεται λοιπόν το ερώτημα:

Πως είναι δυνατόν να βαθμολογείται με ++ « η προστασία ιδιωτικής και δημόσιας περιουσίας» ;

Ας σημειωθεί για το κτίριο του MALL δόθηκε αυξημένος συντελεστής δόμησης σε χρόνο που η βόρεια πλευρά της Αττικής Οδού είχε οικοδομηθεί σχεδόν στο σύνολο της.

Θα ανέμενε λοιπόν κάποιος, η υπό σχολιασμό Μελέτη να προχωρούσε στην εκτίμηση της απαξίωσης των κατοικιών αυτών (ενδεχόμενα χρησιμοποιώντας μεθόδους όπως «πρόθεση πληρωμής τιμήματος για αγορά πριν και μετά») και να εισηγείτο τρόπους αποζημίωσης.

Τέλος η βαθμολόγηση των παραμέτρων θα έπρεπε να γίνει από ομάδα ειδικών η οποία (ομάδα) θα έπρεπε να αναφέρεται στη Μελέτη και το κυριότερο να βασίζεται σε ποσοτικά στοιχεία τουλάχιστον όπου ήταν δυνατόν. Στην αντίθετη περίπτωση η βαθμολόγηση είναι αυθαίρετη και η Μελέτη παρουσιάζει τη μορφή ενός γραφειοκρατικού κειμένου με μικρή αξία.

3. **Έκθεση ΕΥΕΠ/ΥΠΕΚΑ**

Η ΣΜΠΕ δεν έχει λάβει καθόλου υπόψη της την υπ. αριθμ. 3040/28-7-2010 Έκθεση μερικού ελέγχου της Ειδικής Υπηρεσίας Επιθεωρητών Περιβάλλοντος (ΕΥΕΠ) του ΥΠ.Ε.Κ.Α για την τήρηση των περιβαλλοντολογικών όρων της εταιρίας «Αττική οδός», στο τμήμα από το 27,4 χλμ έως 26,6 χλμ (έμπροσθεν του TheMALLAthens), η οποία ειδικώς αναφέρεται και στις επιπτώσεις από τη λειτουργία του εν λόγω πολυκαταστήματος.

Ειδικότερα, η ανωτέρω Έκθεση των Επιθεωρητών Περιβάλλοντος διαπιστώνει ότι η κατάσταση κυκλοφοριακού φόρτου στις παράπλευρες οδούς τοπικής κυκλοφορίας έχει αλλάξει, λόγω της λειτουργίας του πολυκαταστήματος Mall και της λειτουργίας του Υπουργείου Παιδείας (παρ. 5.5 σελ 10).

Η ίδια έκθεση στην παράγραφο 5.11 (σελ 20) προτείνει πρόσφορα μέτρα αντιμετώπισης των επιπτώσεων στους παράπλευρους δρόμους, μεταξύ των οποίων:

«………..3. Να επανεξετασθούν από το Δήμο Αμαρουσίου οι κυκλοφοριακές μελέτες για τις παράπλευρες οδούς τοπικής κυκλοφορίας, με κύριο στόχο την εξυπηρέτηση των παρόδιων ιδιοκτησιών, όπως έχει προβλεφθεί στη ΜΠΕ για τη λειτουργία της Αττικής Οδού (Ν 2338/95. ΦΕΚ 202/Α/14-9-95).

4. Να ληφθούν μέτρα από το πολυκατάστημα TheMallAthens, ώστε να καλύπτεται η ανάγκη για στάθμευση των πελατών και των υπαλλήλων του από τους διαθέσιμους χώρους στάθμευσης του πολυκαταστήματος. Να εξετασθεί και η περίπτωση μηδενικής χρέωσης για τη χρήση του χώρου στάθμευσης, ώστε να αποτρέπονται οι υπάλληλοι και οι επισκέπτες του πολυκαταστήματος να σταθμεύουν στις παράπλευρες οδούς.
5. Να ληφθούν μέτρα από το Υπουργείο Παιδείας, ώστε να μη σταθμεύουν τα οχήματα των υπαλλήλων και των επισκεπτών στις παράπλευρες οδούς.
6. Η Διεύθυνση κατασκευής Έργων Συντήρησης Οδοποιίας (ΔΚΕΣΟ) της Γενικής Γραμματείας Δημοσίων Έργων του ΥΠΟ.ΜΕ.ΔΙ να εξετάσει όλες τις εναλλακτικές λύσεις απόδοσης του παράπλευρου οδικού δικτύου για την εξυπηρέτηση των παρόδιων ιδιοκτησιών…..».

Συνοψίζοντας, προτείνουμε την επανάληψη της Μελέτης σύμφωνα με τις παρατηρήσεις μας και σύμφωνα με τις «καλές πρακτικές» που ισχύουν για τις ΜΠΕ. Ο μελετητής θα πρέπει να λάβει υπόψη του τη συνολική επιβάρυνση του περιβάλλοντος από τους ρύπους που παράγονται – εκπέμπονται στην περιοχή, την αναγκαία αποκατάσταση του ισοδυνάμου πρασίνου, καθώς και ένα σχέδιο κυκλοφοριακών ρυθμίσεων, ώστε η λειτουργία των υπερτοπικών κέντρων να εξυπηρετείται οδικά, χωρίς να επιβαρύνει άμεσα τη ζωή των κατοίκων του Ψαλιδίου και των άλλων γειτονιών του Αμαρουσίου που γειτνιάζουν με την περιοχή του μελετώμενου Ειδικού Χωρικού Σχεδίου.

Για το Διοικητικό Συμβούλιο

Ο Πρόεδρος Η Γεν. Γραμματέας

Δημήτριος Θεοχάρης Ελευθερία Αθανασοπούλου-Ανδριοπούλου
