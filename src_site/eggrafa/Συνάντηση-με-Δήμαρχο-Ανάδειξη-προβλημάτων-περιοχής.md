---
title: Συνάντηση με Δήμαρχο Ανάδειξη προβλημάτων περιοχής
description: Συνάντηση με Δήμαρχο Ανάδειξη προβλημάτων περιοχής
tags: eggrafa
date: 2015-02-16T18:06:05+00:00
layout: layouts/dimosieymata.njk
image: //assets/uploads/images/ffee2447b152494b43d9816faaea83c8.jpg
---

Ανάδειξη προβλημάτων περιοχής Ψαλιδίου

<!-- excerpt -->

Ιούνιος 2014

**Σύσκεψη για Ψαλίδι… σμα των προβλημάτων**

Εκκρεμή ζητήματα γειτονιάς αλλά και θέματα που σχετίζονται με προβλήματα που δημιουργούνται από υπερτοπικές λειτουργίες και δραστηριότητες εξετάστηκαν στη συνάντηση του δημάρχου Αμαρουσίου Γιώργου Πατούλη, με τα μέλη του νέου Δ.Σ του Εξωραϊστικού Εκπολιτιστικού Συλλόγου Ψαλιδίου «Ζωοδόχος Πηγή» αλλά και εκπροσώπων του Δ.Σ. του Συλλόγου Ανέγερσης του Ι.Ν. Ζωοδόχου Πηγής, παρουσία των αντιδημάρχων και υπηρεσιακών παραγόντων του Δήμου.

Με την ευκαιρία της συνάντησης και της γνωριμίας του και με τα νέα μέλη του Διοικητικού Συμβουλίου του Εξωραϊστικού Εκπολιτιστικού Συλλόγου Ψαλιδίου «Ζωοδόχος Πηγή», ο δήμαρχος τους ευχήθηκε καλή επιτυχία στα καθήκοντά τους, προσδοκώντας να συνεχιστεί η καλή συνεργασία με τον Δήμο προς όφελος των κατοίκων της γειτονιάς.

Ανάμεσα στα θέματα που συζητήθηκαν ήταν η διεκδίκηση από μέρους του Δήμου αντισταθμιστικών οφελών για τη γειτονιά του Ψαλιδίου μετά και την απόφαση του Συμβουλίου της Επικρατείας που κήρυξε άκυρη την άδεια του εμπορικού κέντρου The Mall Athens λόγω πολεοδομικών παραβάσεων. Επί του ζητήματος, ο κ. Πατούλης, ανέφερε ότι «ο Δήμος θα διεκδικήσει στο έπακρο ό,τι μπορεί για τη γειτονιά στο πλαίσιο που ο νόμος ορίζει και εξαντλώντας κάθε νόμιμο μέσο».

Για την καλύτερη διαχείριση του κυκλοφοριακού φόρτου σε μία επιβαρυμένη γειτονιά λόγω της υψηλής επισκεψιμότητας του εμπορικού κέντρου αλλά και των εργαζομένων που μετακινούνται καθημερινά στις παρακείμενες εγκατεστημένες δημόσιες υπηρεσίες, ο σύλλογος πρότεινε να αξιοποιηθεί η νότια πύλη της ΑΣΠΑΙΤΕ για την αποκλειστική εξυπηρέτηση των αναγκών μετακίνησης των εργαζομένων του υπουργείου Παιδείας μέσω της διάνοιξης και χρήσης εσωτερικής οδού επί της έκτασης της σχολής. Ο δήμαρχος απάντησε ότι θα εξεταστεί το αίτημα, αφού ελεγχθεί από τις αρμόδιες υπηρεσίες το κατά πόσο είναι εφικτή η διάνοιξη.

Αναφορικά με την αναθεώρηση της κυκλοφοριακής μελέτης για τη γειτονιά του Ψαλιδίου, ο κ. Πατούλης, ενημέρωσε ότι περί τα μέσα Ιουλίου ο αρμόδιος μελετητής θα δώσει προς διαβούλευση το προσχέδιο της μελέτης επί του οποίου κάτοικοι και σύλλογοι θα μπορούν να τοποθετηθούν κάνοντας τις παρατηρήσεις και προτάσεις τους.

Αναφορά έκανε και στις διαδικασίες που βρίσκονται σε εξέλιξη σχετικά με την κατασκευή του νέου βιοκλιματικού παιδικού σταθμού στη γειτονιά του Ψαλιδίου που θα αναβαθμίσει τις υπηρεσίες φιλοξενίας των προνηπίων που προσφέρει στις οικογένειες της πόλης.

Σχετικά με τις διανοίξεις των οδών Κυρίλλου και Λακωνίας, οι εκπρόσωποι των συλλόγων ενημερώθηκαν ότι από μέρους της τεχνικής υπηρεσίας του Δήμου προχωρούν οι διαδικασίες για τη διάνοιξη, ενώ και αναφορικά με η διαπλάτυνση των πεζοδρομίων επί της οδού Βύρωνος, έχουν, βάσει των πολεοδομικών νόμων, κινηθεί οι απαραίτητες διαδικασίες.

Στο ζήτημα της όχλησης που προκαλείται πέριξ του χώρου της OTE Academy, ο δήμαρχος ανέφερε ότι ήδη έχει υπάρξει συνεννόηση με την Τροχαία για εντατικοποίηση των ελέγχων για παράνομη στάθμευση στους γύρω δρόμους και έχει ασκηθεί πίεση προς τη διοίκηση του ΟΤΕ για να προβλέψει εναλλακτικούς τρόπους μετακίνησης των φοιτητών που χρησιμοποιούν το κτίριο όπως μαζική μεταφορά τους με πούλμαν από τον σταθμό Νερατζιώτισσας και τα πάρκινγκ του ΟΑΚΑ. Επίσης, αναφέρθηκε ότι από μέρους του Δήμου βρίσκεται σε εξέλιξη και διαδικασία για τον έλεγχο της νομιμότητας της χρήσης του χώρου.

Στη συνάντηση επιβεβαιώθηκε, επίσης, ότι ήδη έχει υπάρξει συνεννόηση με τον αρμόδιο αντιδήμαρχο σχετικά με ζητήματα που αφορούν σε θέματα πρασίνου και εξωραϊσμού περιβάλλοντος χώρου.

Τέλος, αναφορικά με τον Χώρο Εγκατάστασης Υποστήριξης (ΧΕΥ) Κύμης που ανήκει στο Ταμείο Αξιοποίησης Ιδιωτικής Περιουσίας Δημοσίου (ΤΑΙΠΕΔ), ο κ. Πατούλης, ανέφερε ότι βρίσκεται σε εξέλιξη συνεργασία με τον Δήμο Ηρακλείου για το ιδιοκτησιακό καθεστώς καθώς δεν είναι ξεκάθαρα τα διοικητικά όρια μεταξύ των δύο δήμων. Προκειμένου ο Δήμος να μην βρεθεί προ τετελεσμένων αποφάσεων, η Πολεοδομία έχει προχωρήσει σε αναστολή των οικοδομικών αδειών για τους συγκεκριμένους χώρους και ήδη για το θέμα ο δήμαρχος βρίσκεται σε απευθείας επαφή με τον πρόεδρο του ΤΑΙΠΕΔ Κωνσταντίνο Μανιατόπουλο.

Παρόντες στη συνάντηση ήταν, επίσης, οι αντιδήμαρχοι Νίκος Πέππας, Δημήτρης Σμυρνής, Βασίλης Κόκκαλης και Σπύρος Σταθούλης, ο δημοτικός σύμβουλος Γιώργος Ζήκος, υπηρεσιακοί παράγοντες, καθώς και τα μέλη του Δ.Σ του Εξωραϊστικού - Εκπολιτιστικού Συλλόγου Αμαρουσίου «Ζωοδόχος Πηγή»: Δημήτρης Θεοχάρης (πρόεδρος), Γιώργος Μαρκόπουλος (αντιπρόεδρος), Κωνσταντίνος Σολδάτος (ταμίας), Εμμανουήλ Μουλιανιτάκης (γραμματέας), Ελευθερία Ανδριοπούλου (αν. γραμματέας), Νίκος Πασαδέλης (μέλος), Ευάγγελος Λουκίσσας (μέλος), Βασίλης Νικολόπουλος (μέλος), Βασίλης Ξανθάκος (μέλος), καθώς και η πρόεδρος του Συλλόγου Ανέγερσης του Ι.Ν Ζωοδόχου Πηγής Ελένη Βλάχου Σταματάκη.
