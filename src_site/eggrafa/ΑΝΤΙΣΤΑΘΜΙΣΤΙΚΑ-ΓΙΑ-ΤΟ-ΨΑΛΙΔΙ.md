---
title: ΑΝΤΙΣΤΑΘΜΙΣΤΙΚΑ ΓΙΑ ΤΟ ΨΑΛΙΔΙ
description: ΑΝΤΙΣΤΑΘΜΙΣΤΙΚΑ ΓΙΑ ΤΟ ΨΑΛΙΔΙ
tags: eggrafa
date: 2015-11-30T07:44:33+00:00
layout: layouts/drastiriotites.njk

---

<!-- excerpt -->

**E\*\***ΞΩΡΑΪΣΤΙΚΟΣ-ΠΟΛΙΤΙΣΤΙΚΟΣ\*\*

**ΣΥΛΛΟΓΟΣ ΑΜΑΡΟΥΣΙΟΥ**

**¨ΖΩΟΔΟΧΟΣ ΠΗΓΗ¨**

**ΧΑΛΚΙΔΙΚΗΣ 17 &amp; ΖΩΟΔ.ΠΗΓΗΣ 2**

**www\*\***.\***\*psalidi\*\***-\***\*maroussi\*\***.\***\*gr**

**e\*\***-\***\*mail\*\***:\***\*info\*\***@\***\*psalidi\*\***-\***\*maroussi\*\***.\***\*gr**

Μαρούσι,4/11/2013

**ΠΡΟΣ : ΔΗΜΟ ΑΜΑΡΟΥΣΙΟΥ - ΓΡΑΦΕΙΟ ΔΗΜΑΡΧΟΥ.**

**ΘΕΜΑ : ΑΝΤΙΣΤΑΘΜΙΣΤΙΚΑ ΟΦΕΛΗ ΓΙΑ ΤΗΝ ΠΕΡΙΟΧΗ ΨΑΛΙΔΙΟΥ ΑΜΑΡΟΥΣΙΟΥ**

**ΣΧΕΤ :** 1. Το από 06-03-2012 Απόσπασμα Πρακτικών Συνεδρίασης του Δημ. Συμβουλίου

2. Το από 04-04-2007 Απόσπασμα Πρακτικών Συνεδρίασης Δημοτικού Συμβουλίου
3. Η από 4-11-2008 επιστολή μας που σας εστάλη.
4. To από 31-12-2010 έγγραφο της ΕΥΠΕ του ΥΠΕΚΑ που μας εστάλη.
5. Τοποθέτηση του Δημάρχου Αμαρουσίου σε Επιστημονική Ημερίδα για το νέο ΡΣΑ.
6. Tο προεκλογικό πρόγραμμα του Δημάρχου «Μαρούσι Ανθρώπινη Πόλη»

Αξιότιμε κε Δήμαρχε ,

Αναφερόμενοι στο παραπάνω ζήτημα - το οποίο για το σύνολο της τοπικής μας κοινωνίας παραμένει διαρκές ζητούμενο - σας υποβάλλουμε συνημμένα έγγραφα και επιστολές που κατά καιρούς έχουν διακινηθεί με περιεχόμενο τα οφειλόμενα αντισταθμιστικά προς τους κατοίκους του Ψαλιδίου οι οποίοι έχουν υποστεί σφοδρές περιβαλλοντικές επιπτώσεις από την εγκατάσταση και λειτουργία μειζόνων και υπερμεγεθών κτιριακών εγκαταστάσεων και υπερτοπικών δραστηριοτήτων που παρανόμως θρονιάστηκαν στη περιοχή μας με την ανοχή και σύμπραξη εκτός των άλλων και της Τοπικής Αυτοδιοίκησης. Η εγκατάσταση και λειτουργία τους στον οικισμό μας, έχει πραγματοποιηθεί με προκλητικό τρόπο και ωμή παραβίαση όλων των ρυθμίσεων για τη χρήση γης στη περιοχή μας και έχει βασιστεί σε αντισυνταγματικές πράξεις της Διοίκησης και της Πολιτικής Εξουσίας, όπως και σε προκλητική παραβίαση ισχυουσών διατάξεων, όπως το ΠΔ του 1987 που απαγορεύει την εγκατάσταση Υπουργείων στη περιοχή, το Ν 1650/1987 που απαιτεί εκπόνηση ΜΠΕ, την αυθαίρετη και επιλεκτική αύξηση των συντελεστών δόμησης που είχε σαν αποτέλεσμα τη μεταφορά περιβαλλοντικών αξιών από τα ακίνητα των κατοίκων στους εμπορικούς «εταίρους» του «νέου παράνομου υπερτοπικού κέντρου» στο Ψαλίδι .

Με τα δεδομένα του The Mall και μόνο και οι ρυθμίσεις «εγκατάστασης του» έχουν επιφέρει ανεπίτρεπτη κατ’ άρθρο 24 §1 και 2 του Συντάγματος επιδείνωση του οικιστικού περιβάλλοντος και των όρων διαβιώσεως των κατοίκων, όπως αυτές είχαν διαμορφωθεί με το προϊσχύων πολεοδομικό καθεστώς, εφ’ όσον με αυτές μεταβάλλονται στη συγκεκριμένη περιοχή επί τα χείρω οι χρήσεις γης με την επιβολή δυσμενέστερων από την άποψη της επιβάρυνσης του περιβάλλοντος χρήσεων. Περαιτέρω οι ειδικές κατά παρέκκλιση ρυθμίσεις αυτές, θεσπίστηκαν χωρίς να γίνεται επίκληση ειδικού πολεοδομικού λόγου και γι αυτό όλα έγιναν με τέτοιο τρόπο που οι μόνοι χαμένοι ήταν βέβαιο ότι θα είναι οι κάτοικοι του Ψαλιδίου .

Η ραγδαία επιδείνωση στη ποιότητα της ζωής μας είναι αποκλειστικό προϊόν «παραβατικής μετάλλαξης χωροταξικής και πολεοδομικής εκτροπής» της περιοχής μας από θεσμοθετημένη χρήση αμιγούς κατοικίας σε κατάληξη υπερτοπικού κέντρου διερχομένων που στήθηκε μεθοδικά με το πρόσχημα τέλεσης των Ολυμπιακών Αγώνων στη πόλη του Αμαρουσίου το 2004. Σημειώστε ιδιαίτερα ότι ακόμη και τότε (2004) αλλά κυρίως ΣΗΜΕΡΑ κανένας από τους κατοίκους στο Ψαλίδι **δεν έχει βεβαία τη συνείδηση** ότι η αλλαγή του συντελεστή δόμησης για το Εμπορικό κέντρο «The Mall», η κατασκευή του ολυμπιακού «χωριού» για τη μετεγκατάσταση του Υπουργείου Παιδείας έγινε για την εξυπηρέτηση των Ολυμπιακών Αγώνων.

Η δική μας περίπτωση δεν εστιάζει μόνο στη νομική πλευρά. Το όλο ζήτημα είναι έντονα ηθικό και το γεγονός έχει κλονίσει τη πίστη μας στο θεσμό της Τοπικής Αυτοδιοίκησης. Πιστεύουμε ότι ευθύνη και υποχρέωση της Δημοτικής Αρχής δεν είναι μόνο η προάσπιση της ποιότητας της ζωής των κατοίκων του Δήμου της, αλλά είναι και η ανάληψη πρωτοβουλιών για την αναβάθμισή της. Δυστυχώς όμως στη περίπτωση του Ψαλιδιού οι κάτοικοι βιώνουν μια δραματική, βίαιη, ωμή, χοντροκομμένη και μη προβλέψιμη υποβάθμιση που προκλήθηκε με την ανοχή της Τοπικής Αυτοδιοίκησης. Στη συνέχεια η Τοπική Αυτοδιοίκηση με σειρά πράξεων και παραλείψεων **δεν φρόντισε** ως όφειλε να διαφυλάξει το πολεοδομικό χαρακτήρα της αμιγούς κατοικίας στο Ψαλίδι του οποίου η γειτνίαση με σημαντικές «Ολυμπιακές» εγκαταστάσεις, με την Αττική Οδό και το σταθμό «Νερατζιώτισσα» προϊδέαζαν για τα μελλούμενα.

Το Διοικητικό Συμβούλιο του Συλλόγου με ώριμη σκέψη αποφάσισε να επαναφέρει σε συζήτηση ουσίας την οφειλή των αντισταθμιστικών επ΄ωφελεία των κατοίκων του Ψαλιδίου, με αφορμή:

1. Πρόσφατη απόφαση (δεν έχει ακόμη καθαρογραφεί) της ολομέλειας του ΣτΕ για το The Mall, σύμφωνα με την οποία κρίθηκε ότι η οικοδομική άδεια για την κατασκευή του επίμαχου εμπορικού κέντρου είναι άκυρη γιατί δεν συντάχθηκε μελέτη περιβαλλοντικών επιπτώσεων και οι πολεοδομικές ρυθμίσεις έγιναν με μελέτη που δεν ήταν επαρκής και αιτιολογημένη. Σημειώνουμε το συσχετισμό με την αμέσως προηγούμενη σχετική απόφαση του ΣτΕ (1528/2003), με την οποία το περιβάλλον έχει αλλοιωθεί στο δυσμενέστερο ανεπιστρεπτί !
2. Την ένταξη του κτιρίου του Υπουργείου Παιδείας ως περιουσιακό στοιχείο του ΤΑΙΠΕΔ . Η περαιτέρω αξιοποίησή του και αυτή τη φορά από ιδιώτη φορέα εκμετάλλευσης θα επιφέρει το τελειωτικό κτύπημα περιβαλλοντικά και πολεοδομικά στο Ψαλίδι όπου το υπάρχον περιβαλλοντικό αποτύπωμα είναι σημαντικά και από κάθε άποψη εύθραυστο αφού η φέρουσα ικανότητα της περιοχής έχει ήδη και από καιρού εξαντληθεί.
3. Την παρατηρούμενη απουσία έργων υποδομής και ανάπλασης μέσω χρηματοδοτούμενων ταμείων (πράσινο ταμείο , ΕΣΠΑ ), σε αντίθεση με άλλες περιοχές του Δήμου, και τη διαπιστούμενη καθυστέρηση στη πρόοδο έστω και αυτών των μικρών έργων αλλά αναγκαίων που έχουν δρομολογηθεί στη περιοχή μας.

4.Της οικονομικής δυσπραγίας στην οποία βρίσκεται η Τοπική Αυτοδιοίκηση

Επί όλων αυτών, θυμίζουμε, και όχι κατ ανάγκη εξαντλητικά, τα ακόλουθα:

Η περιοχή «Ψαλίδι- Πέλικα» Αμαρουσίου αποτελεί θεσμοθετημένη πολεοδομική ενότητα αμιγούς κατοικίας με χαμηλό συντελεστή δόμησης. Η πολιτεία με το Γ.Ο.Κ της περιοχής και με την αντίστοιχη πράξη εφαρμογής έθεσε όρους δόμησης και χρήσεις γης που θα εξασφάλιζαν στους κατοίκους της περιοχής μια ικανοποιητική ποιότητα ζωής μέσα σε ένα αστικό περιβάλλον.

Όπως διαπιστώνεται και στο με **αριθ.3040/28-07-2010 πόρισμα των Επιθεωρητών Περιβάλλοντος,** του ΥΠΕΚΑ το ‘Ψαλίδι’ από το 2005 έχει μεταλλαχθεί σε περιοχή υπερτοπικού κέντρου με συνεχώς επιδεινούμενες συνθήκες διαβίωσης των κατοίκων.Το ίδιο είχε ήδη επισημανθεί με την **απόφαση 1528/2003 του ΣτΕ**.Διότι τα τεράστια προβλήματα που έχουν δημιουργηθεί από την μετάλλαξη της περιοχής από περιοχή «αμιγούς κατοικίας» σε περιοχή «μητροπολιτικού κέντρου» έχουν θέσει από το 2003 οι κάτοικοι στους αρμόδιους φορείς της πολιτείας χωρίς όμως ακόμη και σήμερα η Πολιτεία στην ευρύτερή της μορφή να έχει αναλάβει δράσεις στο βαθμό που θα έπρεπε, για να δώσει λύσεις στα προβλήματα που η ίδια δημιούργησε.

Η κατασκευή και λειτουργία της Αττικής οδού από το 2003 και μετά επιβάρυνε σημαντικά και καθοριστικά το περιβάλλον και το μικροκλίμα της περιοχής, εξ αιτίας της ρύπανσης από καυσαέρια , εξ αιτίας του υπερβολικού και εκτός ανωτάτων ορίων κυκλοφοριακού θορύβου και από το γεγονός της ολοκληρωτικής καταστροφής της χλωρίδας η οποία δεν αποκαταστάθηκε στο βαθμό που ο σχετικός Νόμος (2338/1995) με απόλυτο τρόπο καθόριζε.

Στο μεγάλο πρόβλημα που προέκυψε από την λειτουργία της «Αττικής οδού», πολύ γρήγορα προστέθηκαν αθροιστικού χαρακτήρα κατασκευές και δραστηριότητες με αποτέλεσμα να επιβαρυνθεί ακόμη περισσότερο το περιβάλλον στης περιοχή από πλήθος υπερτοπικών - και ξένων προς το πολεοδομικό κεκτημένο - χρήσεων που εγκαταστάθηκαν και, με τον τρόπο που εγκαταστάθηκαν, στην περιοχή.

Οι μεγάλες υπερτοπικές δραστηριότητες που συγκεντρώθηκαν στην περιοχή είναι όπως άριστα γνωρίζετε, το εμπορικό κέντρο «ΤΗΕ ΜΑLL ATHENS», το «ΥΠΟΥΡΓΕΙΟ ΠΑΙΔΕΙΑΣ», ο σταθμός «ΝΕΡΑΤΖΙΩΤΙΣΣΑ» του ΗΣΑΠ και του Προαστιακού , οι πρώην «Σχολές ΟΤΕ» που από το 2005 λειτουργούν σαν «Κέντρο Επαγγελματικής και Ακαδημαϊκής Κατάρτισης» με την επωνυμία «ΟΤΕ ACADEMY A.E.”, το ΙΕΚ που στεγάζεται στο Δημόσιο Λύκειο της περιοχής και μεγάλο πλήθος μικρών εμπορικών επιχειρήσεων που έχουν εγκατασταθεί εκατέρωθεν του «The Mall Athens”και κατά μήκος της Αττικής Οδού στα γεωγραφικά όρια του Δήμου Αμαρουσίου .

Ενδεικτικά αναφέρουμε στατιστικά στοιχεία , σύμφωνα με τα οποία - το οριστικά και αμετάκλητα παράνομο - εμπορικό κέντρο «The Mall» έχει ετήσια επισκεψιμότητα 12.000.000 ανθρώπων (δηλαδή 30.000 σε ημερήσια βάση ).

Από μόνο του αυτό το στοιχείο δείχνει ότι ο πληθυσμός «Ελλάδας» διέρχεται κάθε χρόνο στο ‘Ψαλίδι’ ,το μεγαλύτερο μέρος του οποίου εξυπηρετείται με χρήση αυτοκινήτων.

Συμπερασματικά η γειτονιά μας καθημερινά κατακλύζεται – γιατί η Πολιτεία ως ΜΗ όφειλε **το επέτρεψε** να συμβεί - από χιλιάδες αυτοκίνητα που τη διασχίζουν και σταθμεύουν παντού. Κινούνται ανεξέλεγκτα στους τοπικούς δρόμους παραβιάζοντας τα σήματα, διασπώντας τον οικιστικό ιστό και προκαλώντας κίνδυνο για πεζούς και οχήματα, αλλά και απίστευτη ρύπανση στη μικρή μας γειτονιά η οποία έχει αναγκαστεί δια της βίας να εξυπηρετεί αφιλόξενες δραστηριότητες καταβάλλοντας περιβαλλοντικό αποτύπωμα , καταστροφικό για την επιβίωση των κατοίκων .

Όπως προαναφέρθηκε, η απόφαση 1528/2003 του ΣτΕ εστιάζει και περιορίζει τις επιπτώσεις στη κατασκευή και λειτουργία του The Mall τις οποίες αποτυπώνει ως καταστροφικές (οριστικά και αμετάκλητα) και δεν αναφέρεται προφανώς και στο αθροιστικό περιβαλλοντικό αποτέλεσμα που προκαλεί και το υπόλοιπο υπερτοπικό κέντρο στο Ψαλίδι

Όπως σας είναι επίσης γνωστό, αφού συχνά το έχετε καυτηριάσει, η εγκατάσταση και λειτουργία των ανωτέρω έγινε σύμφωνα με τη παράγραφο (1) του ανωτέρω (4) σχετικού χωρίς Μελέτες Περιβαλλοντικών Επιπτώσεων (ΜΠΕ) , με ειδικές κατά παρέκκλιση ρυθμίσεις για τους όρους δόμησης και χωρίς να δημιουργηθούν – ως οφείλονταν - υποδομές για τη μείωση των περιβαλλοντικών επιπτώσεων στη περιοχή μας

π.χ. ολοκληρωμένες κυκλοφορικές ρυθμίσεις με στόχο τη προστασία του Ψαλιδίου από τη διαμπερή, υπερτοπική και σε κάθε περίπτωση ξένη προς τις πολεοδομικές ανάγκες κυκλοφορία της αμιγούς κατοικίας, διάνοιξη και αξιοποίηση σημαντικών δρόμων όπως ο εσωτερικός δρόμος της ΣΕ.ΛΕ.ΤΕ προς την κατεύθυνση αποσυμφόρησης , πιθανή χωροθέτηση parking σε κοντινή περιοχή και εκεί που επιτρέπεται από τη κείμενη νομοθεσία ( σε κάθε περίπτωση εκτός των ορίων του Ψαλιδίου) για την στάθμευση των αυτοκινήτων, αποτροπή σύμμειξης ετερόκλητων( υπερτοπικές , με χρήσεις γης αμιγούς κατοικίας ) χρήσεων γης αφού οι υπερτοπικές χρήσεις υπερισχύουν αυτών της κατοικίας, δενδροφυτεύσεις σε υποχρεωτικά και επιλεγμένα σημεία για την μείωση της ρύπανσης από το θόρυβο αλλά και την ατμοσφαιρική ρύπανση, έργα ανάπλασης και εξωραϊσμού της ευρύτερης περιοχής, σοβαρή αντιθορυβική προστασία και μελέτη δραστικής μείωσης του κυκλοφοριακού θορύβου είτε στη πηγή ( Αττική Οδός) είτε μεταξύ της πηγής και του δέκτη ( κάτοικοι ) και τόσα άλλα που έπρεπε και **δεν έγιναν**.

Μέχρι σήμερα ο Δήμος προχώρησε σε μελέτη και εφάρμοσε συγκεκριμένες κυκλοφοριακές ρυθμίσεις στη περιοχή, η οποία δεν έχει αποφέρει τα προσδοκώμενα αποτελέσματα και γι αυτό το λόγο το ΔΣ του συλλόγου πρόσφατα έχει υποβάλλει σχετικό αίτημα επαναξιολόγησης τους. Παράλληλα προχώρησε στις διανοίξεις κάποιων δρόμων που ανακούφισαν εν μέρει τους κατοίκους της γειτονιάς. Όμως υπάρχουν ακόμη πολλά και καθημερινά προβλήματα στην περιοχή μας που χρονίζουν από το 2003 και μετά. Δρόμοι της περιοχής μας εξακολουθούν να είναι αδιάνοικτοι χωρίς ασφαλτόστρωση ή χωρίς κράσπεδα και πεζοδρόμια.

Ενώ έχουμε πάρει επανειλημμένα υποσχέσεις από αρμόδιες υπηρεσίες του Δήμου για την υλοποίηση των παραπάνω έργων, δυστυχώς αυτά δεν προχωρούν και δεν ολοκληρώνονται στο βαθμό και με την ταχύτητα που η κατάσταση στο Ψαλίδι το επιβάλλει.

Για τα όσα προηγούμενα αναφέρθηκαν σχετικά με τα χρονίζοντα προβλήματα στο Ψαλίδι και λαμβανομένου υπόψη της αναγκαιότητας ( έστω και σε αυτή τη χρονική στιγμή) εκπόνησης συγκεκριμένου σχεδίου δράσης που θα προστάτευε και θα αποκαθιστούσε έστω και μερικώς τη διαπραχθείσα σε βάρος μας αδικία , προτείνουμε τα εξής:

Να δεσμευθεί η Διοίκηση του Δήμου με Απόφαση του Δημοτικού Συμβουλίου για την θέσπιση **αντισταθμιστικών οφελών** για το Ψαλίδι για υλοποίηση περιβαλλοντικών δράσεων, έργων τοπικής ανάπτυξης και κοινωνικής υποστήριξης προκειμένου να λειτουργήσει η θεσμός της γειτονιάς ο οποίος για τους λόγους που προαναφέρθηκαν δεν λειτουργεί . Εξάλλου η θέσπιση αντισταθμιστικών οφελών για το Ψαλίδι αποτελεί προεκλογική σας δέσμευση και πολιτική σας πρόταση και στάση την οποία εσείς ο ίδιος καταθέσατε στην συνεδρίαση του Δημοτικού Συμβουλίου της 20ης Δεκεμβρίου 2007 και, δυστυχώς δεν έχει ακόμη μέχρι και σήμερα υλοποιηθεί.**Σε καμμία περίπτωση δεν θεωρούμε ότι με τα όποια αντισταθμιστικά οφέλη μπορεί να γίνει συμψηφισμός των δυσμενών επιπτώσεων και των παρανομιών-αυθαίρετων πράξεών τους.Θεωρούμε όμως ότι το ισοζύγιο των επιπτώσεων θα είναι προς όφελος των κατοίκων έστω και εκ των υστέρων,χωρίς να νομιμοποιούμε τις παράνομες χρήσεις.**

- Πρώτη αντισταθμιστική οφειλή είναι η ευθύνη και η υποχρέωση της Διοίκησης να σταθμίσει τη βλάβη που έχει υποστεί το περιβάλλον στο Ψαλίδι του οποίου το κυριότερο στοιχείο αποτελεί ο ανθρώπινος παράγων ( η υγεία του και η διαβίωση του στα πλαίσια του Συντάγματος ), και με συγκεκριμένο σχέδιο δράσης να καταβάλει κάθε δυνατή προσπάθεια επαναφοράς του περιβάλλοντος στη πρωτύτερη καλή κατάσταση η οποία είχε δρομολογηθεί από τις επιταγές της θεσμοθετημένης χρήσης της αμιγούς κατοικίας.

- Θα μπορούσε **να αποδοθεί στο Ψαλίδι ένα ποσοστό των Δημοτικών τελών** που εισπράττει ο Δήμος από τους υπερτοπικούς χρήστες της γειτονιάς μας.

- Ακόμα θα μπορούσε **να επιβληθεί ειδικό τέλος** σε βάρος των συγκεκριμένων επιχειρήσεων που ασκούν δραστηριότητες, και μάλιστα παράνομες, προκειμένου να καλυφθούν τα έξοδα κατασκευής και λειτουργίας συγκεκριμένων έργων και προγραμμάτων προστασίας του περιβάλλοντος. Τα τέλη αυτά μπορούν να καθοριστούν στη βάση της αναλογικότητας του μεγέθους, του ρυπαντικού φορτίου, των συνεπειών που έχει επιφέρει το κάθε κτίριο ξεχωριστά και της συνολικής δραστηριότητας στο Ψαλίδι, αλλά και στο γεγονός τυχόν πολεοδομικών και άλλων υπερβάσεων των κτιρίων. Επίσης στη βάση της αρχής «ο ρυπαίνων πληρώνει» σημαίνει ότι όσοι προκαλούν περιβαλλοντικές βλάβες θα πρέπει να επωμίζονται το κόστος αποφυγής τους ή αντιστάθμισής τους
- Επίσης με συγκεκριμένα αιτήματα προς το Υπουργείο Παιδείας, το The Mall να γίνει αναδιάταξη των κυκλοφοριακών ρυθμίσεων και αξιοποίηση εναλλακτικών εφικτών λύσεων, προς την Αττική Οδό σε θέματα τήρησης των Ε.Π.Ο και κυρίως στο περιορισμό της όχλησης και της καταστροφής της χλωρίδας εκατέρωθεν της λεωφόρου στο ύψος του Ψαλιδίου .

- Με απόφαση Δημοτικού Συμβουλίου σύσταση επιτροπής **ειδικού σκοπού** και υπό τη Προεδρία σας προκειμένου να διαπραγματευτεί με το καθένα υπερτοπικό χρήστη ξεχωριστά στη βάση της αυξημένης «εταιρικής κοινωνικής ευθύνης» και την ανταποδοτικότητα των επιχειρήσεων από την ωφέλεια που εισπράττουν λειτουργώντας με τεράστια περιβαλλοντική επιβάρυνση στη συγκεκριμένη περιοχή. Μία πιθανή ευνοϊκή συνέπεια για το Ψαλίδι, θα μπορούσε να αφορά την απασχόληση των κατοίκων σε αυτές τις εταιρίες μέσα από θέσπιση συμφώνων απασχόλησης με δεδομένο το μέγεθος της ανεργίας ,αλλά και τα ευρωπαϊκά πρότυπα.

Συνοψίζοντας το όλο ζήτημα , σας παρακαλούμε να μας δεχθείτε ώστε να σας εξηγήσουμε το οτιδήποτε χρήζει περαιτέρω διευκρίνησης και στο μεταξύ είμαστε στη διάθεσή σας για περαιτέρω συνεργασία και συζήτηση για όσα παραπάνω σας εκθέσαμε.

ΤΟ ΔΙΟΙΚΗΤΙΚΟ ΣΥΜΒΟΥΛΙΟ
