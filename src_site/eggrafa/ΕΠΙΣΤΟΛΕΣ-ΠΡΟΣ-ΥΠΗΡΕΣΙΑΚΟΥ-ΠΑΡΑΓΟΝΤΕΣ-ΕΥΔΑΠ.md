---
title: ΕΠΙΣΤΟΛΕΣ ΠΡΟΣ ΥΠΗΡΕΣΙΑΚΟΥ ΠΑΡΑΓΟΝΤΕΣ ΕΥΔΑΠ
description: ΕΠΙΣΤΟΛΕΣ ΠΡΟΣ ΥΠΗΡΕΣΙΑΚΟΥ ΠΑΡΑΓΟΝΤΕΣ ΕΥΔΑΠ
tags:
  - eggrafa
date: 2016-11-15T05:19:44+00:00
layout: layouts/drastiriotites.njk

---

ΥΠΕΡΒΟΛΙΚΕΣ ΧΡΕΩΣΕΙΣ ΛΟΓΑΡΙΑΣΜΩΝ ΥΔΡΕΥΣΗΣ ΕΥΔΑΠ

<!-- excerpt -->

ΕΞΩΡΑΪΣΤΙΚΟΣ ΚΑΙ ΕΚΠΟΛΙΤΙΣΤΙΚΟΣ ΣΥΛΛΟΓΟΣ Μαρούσι, 20/10/2016

ΨΑΛΙΔΙΟΥ ΑΜΑΡΟΥΣΙΟΥ «Η ΖΩΟΔΟΧΟΣ ΠΗΓΗ»

Χαλκιδικής 17 &amp;Ζωοδ. Πηγής, 15122, Μαρούσι

<info@psalidi-marousi.gr>

**ΠΡΟΣ**

Την **ΕΥΔΑΠ**

Υπόψη Γεν.Διευθύντριας κα Πολιτάκη

Αξιότιμη κα Διευθύντρια

Η περιοχή του Ψαλιδίου Αμαρουσίου εντάχθηκε στο δίκτυο ύδρευσης της ΕΥΔΑΠ, τον Μάρτιο του 2015, μετά από σχετική συμφωνία με το Δήμο Αμαρουσίου. Ο πρώτος λογαριασμός κατανάλωσης ήλθε στους κατοίκους μόλις τον περασμένο Ιούλιο, ήτοι, μετά από περίπου ενάμιση χρόνο από τον τελευταίο λογαριασμό ύδρευσης του Δήμου Αμαρουσίου.

Η καθυστέρηση έκδοσης λογαριασμού ανησύχησε τους κατοίκους της περιοχής μας και για αυτό το λόγο είχαμε, ως Σύλλογος, διαδοχικές συναντήσεις με την Διευθύντρια του Περιφερειακού Γραφείου Αμαρουσίου και τον Διευθυντή εξυπηρέτησης πελατών κ. Τασιούδη (τον περασμένο Μάιο), στέλνοντας και επιστολή (επισυνάπτεται), όπου μεταφέραμε τις ανησυχίες των κατοίκων για το ενδεχόμενο συσσωρευμένων οφειλών κατανάλωσης, λόγω της καθυστέρησης έκδοσης του λογαριασμού.

Η ανησυχία των κατοίκων, όμως αποδείχθηκε μικρότερη του πραγματικού προβλήματος. Στη μεγάλη τους πλειοψηφία οι νέοι λογαριασμοί είχαν αυξημένη κατανάλωση μέχρι και 300%!

Στις επαφές μας με το Περιφερειακό Γραφείο, στο οποίο προσκομίσαμε στοιχεία για την κίνηση των λογαριασμών των προηγούμενων ετών, όπου φαινόταν μια φυσιολογική κατανάλωση, λάβαμε την απάντηση ότι οι λογαριασμοί που εξέδιδε ο Δήμος δεν ήταν πραγματικοί και ότι η τότε κατανάλωση στηρίζονταν σε πλασματικές μετρήσεις. Το γεγονός αυτό απέρριψε με βεβαιότητα ο Δήμος Αμαρουσίου, στον οποίο απευθυνθήκαμε.

Κατόπιν αυτού, οι κάτοικοι είναι απελπισμένοι και δικαιολογημένα ανήσυχοι. Μετά από αλλεπάλληλα αιτήματα των μελλών μας, πραγματοποιήσαμε αρκετές συναντήσεις κατοίκων στο Σύλλογο, και συγκεντρώσαμε ενδεικτικά στοιχεία για την κατανάλωση πριν και μετά την ΕΥΔΑΠ. Εξ΄αιτίας της κατάστασης, το Περιφερειακό Γραφείο έχει δώσει παράταση στην πληρωμή των λογαριασμών μέχρι τέλος Οκτωβρίου.

Κατόπιν αυτών, θα θέλαμε, κα Διευθύντρια **να έχουμε μια συνάντηση μαζί σας**, προκειμένου να εκθέσουμε τις παραμέτρους του προβλήματος που έχει ανακύψει και να βρούμε μια λύση επίλυσής του, προς όφελος και της εταιρίας, αλλά, κυρίως, των κατοίκων του Ψαλιδίου που αιφνιδιάστηκαν από τους υπέρογκους λογαριασμούς οι οποίοι μάλιστα εκδόθηκαν με μεγάλη καθυστέρηση (!), ώστε δεν είχαν την ευκαιρία να λάβουν μέτρα μείωσης της κατανάλωσης ενωρίτερα.

Πιστεύοντας ότι η ΕΥΔΑΠ διαχειρίζεται ένα κοινωνικό και ζωτικό αγαθό που είναι το νερό, για λογαριασμό των πολιτών της χώρας μας, είμαστε στη διάθεσή σας και παρακαλούμε για τον ορισμό μιας συνάντησης το συντομότερο δυνατόν. Μέχρι να γίνει αυτό, παρακαλούμε **να δοθεί μια παράταση πληρωμής των λογαριασμών** για ένα επιπλέον μήνα.

Εκ μέρους του Δ.Σ. του Συλλόγου

Ο Πρόεδρος Η Γεν.Γραμματέας

Δημήτριος Θεοχάρης Ελευθερία Αθανασοπούλου

_Τηλ. επικοινωνίας: Δημ. Θεοχάρης 6970 216 566 Ελ.Αθανασοπούλου 6972647111_

ΕΞΩΡΑΪΣΤΙΚΟΣ ΚΑΙ ΕΚΠΟΛΙΤΙΣΤΙΚΟΣ ΣΥΛΛΟΓΟΣ Μαρούσι, 31/5/2016

ΨΑΛΙΔΙΟΥ ΑΜΑΡΟΥΣΙΟΥ «Η ΖΩΟΔΟΧΟΣ ΠΗΓΗ»

Χαλκιδικής 17 &amp;Ζωοδ. Πηγής, 15122, Μαρούσι

<info@psalidi-marousi.gr>

**ΠΡΟΣ**

Την **ΕΥΔΑΠ**

Υπόψη κ. Τασιούδη,

Διευθυντή **Διεύθυνσης Υδροληψίας**

Αγαπητέ κε Τασιούδη,

Σε συνέχεια της σημερινής μας συνάντησης στο γραφείο σας, θα θέλαμε να σας εκφράσουμε και γραπτά τις ανησυχίες των κατοίκων της περιοχής μας σχετικά με τον λογαριασμό ύδρευσης της ΕΥΔΑΠ.

Ο Σύλλογός μας αποτελεί την έκφραση των κατοίκων του Ψαλιδίου Αμαρουσίου, οι οποίοι διεκδικούμε και αγωνιζόμαστε για τη διασφάλιση του επιπέδου διαβίωσής μας, σε μια εποχή που και λόγω της δραματικής οικονομικής κρίσης που βιώνει η χώρα μας, το επίπεδο αυτό συρρικνώνεται συνεχώς.

Από τον Μάρτιο 2015, ο Δήμος Αμαρουσίου μεταβίβασε το δίκτυο υδροληψίας στην ΕΥΔΑΠ και όπως μας πληροφόρησε ο ίδιος, με έγγραφό του,η καταμέτρηση των υδρομετρητών ολοκληρώθηκε τον Μάιο του ιδίου έτους, από μικτά συνεργεία (του Δήμου και της ΕΥΔΑΠ).

Παρ’ όλο, όμως, που πέρασε πάνω από ένας χρόνος από τότε, οι κάτοικοι του Ψαλιδίου δεν έχουμε λάβει τον πρώτο λογαριασμό ύδρευσης από την ΕΥΔΑΠ και ως εκ τούτου, δικαιολογημένα ανησυχούμε για το ύψος κατανάλωσης και τη δυνατότητα αποπληρωμής του συνολικού ποσού που θα προκύψει.

Όπως γνωρίζετε κε Διευθυντά, η μεγάλη καθυστέρηση έκδοσης λογαριασμού, δεν οφείλεται σε κάποια ενέργεια ή παράλειψη των καταναλωτών-κατοίκων. Αντιθέτως, αρκετοί από τους κατοίκους του Ψαλιδίου έχουν απευθυνθεί κατά καιρούς στο τοπικό κατάστημα της ΕΥΔΑΠ στο Μαρούσι, προκειμένου να πληροφορηθούν το χρόνο έκδοσης του λογαριασμού ύδατος.

Κατόπιν αυτού, παρακαλούμε όπως, η ΕΥΔΑΠ, λαμβάνοντας τα πραγματικά περιστατικά υπόψη, να δείξει το κοινωνικό της πρόσωπο, ως ακολούθως:

1. Να τιμολογήσει την κατανάλωση του νερού με την πρώτη κλίμακα τιμολογίου, ανεξάρτητα από τη συνολική καταμέτρηση, και
2. Να μεριμνήσει για τη δυνατότητα πληρωμής του συνολικού ποσού σε,όσο το δυνατόν περισσότερες, άτοκες δόσεις, ώστε να διευκολυνθούν οι κάτοικοι.

Πιστεύοντας ότι τα δίκαια αιτήματα των κατοίκων Ψαλιδίου Αμαρουσίου θα αντιμετωπισθούν θετικά και με κοινωνικά κριτήρια, από την ΕΥΔΑΠ, ευχαριστούμε για το χρόνο που μας διαθέσατε, επιφυλασσόμενοι παντός νομίμου δικαιώματός μας.

Εκ μέρους του Δ.Σ. του Συλλόγου

Ο Πρόεδρος

Δημήτριος Θεοχάρης

_Τηλ. επικοινωνίας: Δημ. Θεοχάρης 6970 216 566, Κων. Σολδάτος 6948577369_
