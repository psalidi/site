---
title: ΕΠΙΣΤΟΛΗ ΠΡΟΣ ΤΟ MALL
description: ΕΠΙΣΤΟΛΗ ΠΡΟΣ ΤΟ MALL
tags:
  - eggrafa
date: 2015-12-02T06:31:31+00:00
layout: layouts/drastiriotites.njk

---

<!-- excerpt -->

**ΕΞΩΡΑΪΣΤΙΚΟΣ – ΠΟΛΙΤΙΣΤΙΚΟΣ**

**ΣΥΛΛΟΓΟΣ ΨΑΛΙΔΙΟΥ**

**‘ΖΩΟΔΟΧΟΣ ΠΗΓΗ’**

**ΧΑΛΚΙΔΙΚΗΣ 17 &amp; ΖΩΟΔ.ΠΗΓΗΣ 2**

**ΜΑΡΟΥΣΙ 15122**

**ΠΡΟΣ ΤO**

**‘THE MALL’**

**ΜΑΡΟΥΣΙ 15/7/08**

Κύριοι,

Οι κάτοικοι της περιοχής ‘Ψαλίδι’ Αμαρουσίου εκπροσωπούμενοι από τον ΕΞΩΡΑΙΣΤΙΚΟ ΚΑΙ ΠΟΛΙΤΙΣΤΙΚΟ ΣΥΛΛΟΓΟ της περιοχής, που είναι περιοχή αμιγούς κατοικίας, τα τελευταία χρόνια βιώνουν μια δραματική και βίαιη επιδείνωση της ποιότητας ζωής λόγω της εγκατάστασης μεγάλων υπερτοπικών λειτουργιών (Υπουργείο Παιδείας ,«Τhe Μall»,«Σταθμός Νερατζιώτισσα» ).

Η εγκατάσταση αυτών των λειτουργιών δεν συνοδεύτηκε από τα αναγκαία έργα υποδομής που θα μείωναν τις αρνητικές περιβαλλοντικές επιπτώσεις στην περιοχή.

Συντελέστηκε μια πρωτοφανής αδικία με αντισυνταγματικό τρόπο σε βάρος των κατοίκων της περιοχής με το σύνολο των κατά παρέκκλιση πολεοδομικών ρυθμίσεων. Η αντισυνταγματικότητα έγκειται στις εις βάρος μας μεταβολές που επέφεραν στο χώρο οι ρυθμίσεις αυτές με ταυτόχρονη ωφέλεια των ιδιοκτητών των οικοπέδων των οποίων οι συντελεστές δόμησης αυξήθηκαν για καθαρά επιχειρηματικούς λόγους. Πέρα από το ηθικό θέμα ότι τόσο η Τοπική Αυτοδιοίκηση όσο και το ΥΠΕΧΩΔΕ προχώρησαν σε ρυθμίσεις υποβάθμισης του περιβάλλοντος της περιοχής μας,τίθεται επιτακτικά το οικονομικό θέμα τής μεταφοράς περιβαλλοντικών αξιών από τους κατοίκους της περιοχής μας προς το ‘ΤΗΕ ΜΑLL’. ’Όλες οι ρυθμίσεις έγιναν χωρίς τη συμμετοχή των κατοίκων οι οποίοι είναι ιδιοκτήτες των αξιών αυτών (stakeholders). H συμμετοχή αυτή είναι απαραίτητη στον Ευρωπαϊκό χώρο. Ας σημειωθεί ότι οι ιδιοκτήτες της περιοχής Ψαλιδίου προϋπήρχαν για δεκαετίες στην περιοχή και έχουν οικοδομήσει νομίμως.

Τώρα λοιπόν πρέπει να ληφθούν κάποια μέτρα από όλους τους εμπλεκόμενους ώστε να αποκατασταθεί μερικώς η βλάβη την οποία υπέστησαν οι κάτοικοι.

Πιο συγκεκριμένα ξεκινώντας από το **κυκλοφοριακό το οποίο είναι το μείζον πρόβλημα** για την περιοχή ζητάμε

1.την αξιοποίηση της εξόδου από το γκαράζ του ‘THE ΜΑLL’ προς την οδό Αρτέμιδος,η οποία δεν γνωρίζουμε για ποιο λόγο είναι κλειστή και ανενεργή, Η έξοδος αυτή θα αποσυμφορήσει το Β.Παράδρομο της Αττικής οδού ,στον οποίο υπάρχουν κατοικίες και θα μειώσει πάρα πολύ το κυκλοφορικό κομφούζιο που παρατηρείται κατά την έξοδο των αυτοκινήτων μπροστά στο ‘THE ΜΑLL’ και το Υπουργείο Παιδείας.

2.τη μείωση των τελών ή και τη δωρεάν στάθμευση των υπαλλήλων του ‘THE ΜΑLL’ στο γκαράζ καθώς και τη μείωση ή και το μηδενισμό των τελών στάθμευσης διότι δεν είναι δυνατόν το ‘Ψαλίδι’ να είναι ένα απέραντο δωρεάν parking του ‘THE ΜΑLL’,ενώ εμείς οι κάτοικοι είμαστε υποχρεωμένοι εκ του νόμου να έχουμε φτιάξει γκαράζ για τα αυτοκίνητά μας από τα οποία πολλές φορές δε μπορούμε να βγούμε γιατί υπάρχουν σταθμευμένα αυτοκίνητα.

3.Καλύτερη σήμανση μέσα στο γκαράζ του ‘THE ΜΑLL’ για τη διευκόλυνση των οδηγών κατά την έξοδό τους.

Ζητάμε επίσης τη συμβολή σας στην περιβαλλοντική αναβάθμιση-ανάπλαση της περιοχής.

Η εταιρική κοινωνική ευθύνη πρέπει να συμβάλει στην προστασία της ποιότητας της ζωής και του περιβάλλοντος. Το πράσινο γύρω από ‘THE ΜΑLL’ όπως είναι σήμερα δεν αρκεί ,π.χ. το πάρκο με το γκαζόν χρειάζεται πιστεύουμε να ενισχυθεί με δένδρα και φυτά που να το κάνουν χρηστικό. Το ίδιο και ο χώρος μεταξύ αυτού και του Υπουργείου Παιδείας,αλλά και ο χώρος μπροστά από το ‘THE ΜΑLL’. Πρέπει να ληφθούν πρωτοβουλίες για την αντιστάθμιση της αποψίλωσης που έλαβε χώρα κατά την κατασκευή των εγκαταστάσεών σας.

Τέλος ο μεγάλος αριθμός επισκεπτών του ‘THE ΜΑLL’ ‘παράγει’ δυστυχώς πολλά σκουπίδια,τα περισσότερα των οποίων είναι διασκορπισμένα στις γειτονιές του Ψαλιδίου και στους χώρους έξω από το ‘THE ΜΑLL’.Νομίζουμε ότι όσο καθαρό είναι μέσα, το ίδιο θα πρέπει να είναι και έξω από αυτό όπως επιτάσσει η περιβαλλοντική συνείδηση. Θα πρέπει επομένως να τοποθετήσετε κάδους και καλάθια και θα πρέπει να μεριμνάτε και για το άδειασμά τους.

Επίσης τα σκουπίδια που συγκεντρώνετε στο πίσω μέρος του ‘THE ΜΑLL’ είναι εστία ρύπανσης με ό,τι αυτό συνεπάγεται για την υγεία των επισκεπτών και των κατοίκων.

**Οι κάτοικοι του «Ψαλιδίου» και ο σύλλογός μας ελπίζουμε πραγματικά στη συμπαράστασή σας σαν δείγμα καλής γειτονίας στην πολύπαθη αυτή περιοχή που τόσο άδικα υποβαθμίστηκε και που εμείς κάνουμε προσπάθειες για να βελτιώσουμε την ποιότητα της ζωής όλων μας.**

**Κοινοποίηση**

**Δήμο Αμαρουσίου**

**Δήμαρχο κ.Γ.ΠΑΤΟΥΛΗ**
