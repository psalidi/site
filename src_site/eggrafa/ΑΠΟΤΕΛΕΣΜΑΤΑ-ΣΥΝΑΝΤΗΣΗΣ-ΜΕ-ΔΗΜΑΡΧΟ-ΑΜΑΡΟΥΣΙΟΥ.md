---
title: ΑΠΟΤΕΛΕΣΜΑΤΑ ΣΥΝΑΝΤΗΣΗΣ ΜΕ ΔΗΜΑΡΧΟ ΑΜΑΡΟΥΣΙΟΥ
description: ΑΠΟΤΕΛΕΣΜΑΤΑ ΣΥΝΑΝΤΗΣΗΣ ΜΕ ΔΗΜΑΡΧΟ ΑΜΑΡΟΥΣΙΟΥ
tags:
  - eggrafa
date: 2016-02-10T07:40:16+00:00
layout: layouts/drastiriotites.njk

---

<!-- excerpt -->

EΞΩΡΑΪΣΤΙΚΟΣ-ΕΚΠΟΛΙΤΙΣΤΙΚΟΣ
ΣΥΛΛΟΓΟΣ ΑΜΑΡΟΥΣΙΟΥ
¨ΖΩΟΔΟΧΟΣ ΠΗΓΗ¨
ΧΑΛΚΙΔΙΚΗΣ 17 &amp; ΖΩΟΔ.ΠΗΓΗΣ 2
www.psalidi-maroussi.gr
info@psalidi-maroussi.gr

ΤΕΧΝΙΚΑ ΕΡΓΑ ΠΟΥ ΕΧΕΙ ΑΝΑΓΚΗ ΤΟ ΨΑΛΙΔΙ
(Απολογισμός συνάντησης με Δήμαρχο Κο Πατούλη)

Την Δευτέρα 18/01/2016 πραγματοποιήθηκε μια ακόμη συνάντηση στα Γραφεία του Δήμου Αμαρουσίου, προκειμένου να ενημερώσουμε τους Αντιδημάρχους που ορίσθηκαν πρόσφατα για τα προβλήματα της γειτονιάς αλλά και να ενημερωθούμε από τον Δήμαρχο Κο Πατούλη για την πορεία υλοποίησης των Τεχνικών έργων της περιοχής.

Στην συνάντηση στην οποία παραβρέθηκε ο Δήμαρχος Κος Πατούλης, συμμετείχαν οι Αντιδήμαρχοι Κόκκαλης Βασίλης, Σταθούλης Σπύρος, Κάββαλος Νίκος, Χαλιώτη Ειρήνη καθώς και ο Γενικός Γραμματέας του Δήμου Κος Γιώργος Διδασκάλου.

Κατά την διάρκεια της συζήτησης, αναδείξαμε (με μια σειρά από υπηρεσιακά έγγραφα που καταθέσαμε), την ανεπάρκεια των υπηρεσιών του Δήμου αλλά και την προχειρότητα με την οποία αντιμετωπίζουν τα προβλήματα που απασχολούν την περιοχή μας και έχουν επανειλημμένως τεθεί σε γνώση τους.

Οι απαντήσεις που λάβαμε για τα θέματα που θέσαμε, ήταν ασαφείς, παραπέμπουν σε σύνταξη μελετών που θα ενταχθούν σε μελλοντικό προγραμματισμό και θα εξεταστεί η υλοποίησή τους…

Συμπερασματικά διαπιστώσαμε την αδυναμία της Δημοτικής Αρχής στον χρονοπρογραμματισμό και την υλοποίηση των τεχνικών έργων που αναφέρουμε παρακάτω.

Συζητήθηκε και το θέμα του ΧΕΥ Νερατζιώτισσας που τον τελευταίο καιρό απασχολεί έντονα την τοπική κοινωνία. Εκφράσαμε στον Δήμαρχο την συμπαράστασή και ενεργό συμμετοχή μας σε όποια προσπάθεια γίνει από το Δημοτικό Συμβούλιο στην κατεύθυνση αποτροπής έστω και την τελευταία στιγμή της οικοδόμησης του εν λόγω οικοπέδου.. Ζητήσαμε να γίνει έλεγχος νομιμότητας της υπό έκδοση οικοδομικής άδειας και να γίνουν έγκαιρα κινήσεις για την αποτροπή οικοδόμησης του ΧΕΥ Κύμης.

Θα σας κρατούμε διαρκώς ενήμερους για την πορεία επίλυσης των προβλημάτων που απασχολούν την γειτονιά μας, ελπίζοντας στην επόμενη επικοινωνία μας να έχουμε θετική εξέλιξη σε κάποια από αυτά.

Επισυνάπτουμε το κείμενο που δόθηκε στον Δήμαρχο και στους συμμετέχοντες στην εν λόγω σύσκεψη.

ΤΕΧΝΙΚΑ ΕΡΓΑ ΣΤΟ ΨΑΛΙΔΙ

Τα τεχνικά έργα που έχει ανάγκη η γειτονιά μας και για τα οποία έγινε πρόσφατα επιτόπια ενημέρωση στον πρώην Αντιδήμαρχο Τεχνικών έργων Κο Καρλαύτη είναι τα ακόλουθα:

1\. Ολοκλήρωση ασφαλτόστρωσης στο τμήμα εκείνο που έγιναν τα έργα αντιστήριξης του ρέματος με κοπή των καλαμιών την απόσυρση των χωμάτων και την κατασκευή κάγκελων για την προστασία πεζών.

2\. Επίσπευση των ενεργειών από μέρους των Υπηρεσιών του Δήμου, για την κατάθεση σχετικής Μελέτης προς την Περιφέρεια, ώστε να γίνει η διάνοιξη της οδού Κυρίλλου σε όλο το πλάτος της σε συνεργασία με την Περιφέρεια.

3\. Έναρξη των έργων για την διαμόρφωση – κατασκευή και στην περιοχή μας των δρόμων που έχουν ορισθεί με Αποφάσεις του Δημοτικού Συμβουλίου ως δρόμοι ήπιας κυκλοφορίας. Ως πρώτη προτεραιότητα ζητούμε να διαμορφωθεί η οδός Αιγαίου από την οδό Αντρέα Παπανδρέου μέχρι την Εγνατίας.

4\. Αναθεώρηση υπάρχουσας κυκλοφοριακής μελέτης για την περιοχή μας.

5\. Κατασκευή πεζοδρομίων στην οδό Βύρωνος και μονοδρόμηση αυτής.

6\. Διάνοιξη οδού Λακωνίας.

7\. Διάνοιξη Νότιου παράδρομου Αττικής οδού.

8\. Τοποθέτηση ασφαλτικού τάπητα στους δρόμους που ο παλαιός ασφαλτικός τάπητας έχει μεγάλες φθορές. Ενδεικτικά αναφέρουμε τις οδούς Βύρωνος, την οδό Κω από Βύρωνος μέχρι Πέλικα, την οδό Μαγνησίας.

9\. Πεζοδρόμηση οδού Βυτίνας καθώς και του τμήματος της οδού Πέλικα που γειτνιάζει με τον βόρειο παράδρομο της Αττικής Οδού.

10\. Ηλεκτροφωτισμός οδού Χαλκιδικής από Κυρίλλου μέχρι Λακωνίας.

11\. Διαπλάτυνση πεζοδρομίων στην οδό Ανδρέα Παπανδρέου.

Δεν θα σταματήσουμε να διεκδικούμε τον περιορισμό της λειτουργίας του εκπαιδευτικού κέντρου του ΟΤΕ στα επιτρεπτά εκ του νόμου όρια, την αποτροπή της πώλησης από το ΤΑΙΠΕΔ του ΧΕΥ Κύμης, την θεσμοθέτηση αντισταθμιστικών ωφελημάτων για την περιοχή μας, δεδομένης της μεγάλης επιβάρυνσης που δεχόμαστε από το πλήθος των μεγάλων υπερτοπικών δραστηριοτήτων που είναι εγκατεστημένες στο Ψαλίδι και που φοβόμαστε ότι στο μέλλον θα πολλαπλασιαστούν (ΧΕΥ Νερατζιώτισσας) .

ΤΟ ΔΙΟΙΚΗΤΙΚΟ ΣΥΜΒΟΥΛΙΟ
