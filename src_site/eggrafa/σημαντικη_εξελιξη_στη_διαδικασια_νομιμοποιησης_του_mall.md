---
title: ΣΗΜΑΝΤΙΚΗ ΕΞΕΛΙΞΗ ΣΤΗ ΔΙΑΔΙΚΑΣΙΑ ΝΟΜΙΜΟΠΟΙΗΣΗΣ ΤΟΥ MALL
layout: layouts/eggrafa.njk
tags: eggrafa
date: 2020-10-06T09:06:00.000Z
image: /assets/uploads/images/mall.jpg
description: Μελέτη Περιβαλλοντικών Επιπτώσεων (ΜΠΕ)
---
Μπορεί τα εμπόδια που έχει φέρει η πανδημία να εμποδίζουν την ομαδική δραστηριοποίηση του Συλλόγου μας, όμως τα προβλήματα συνεχίζουν να υπάρχουν και το Διοικητικό μας Συμβούλιο καταβάλλει κάθε δυνατή προσπάθεια να τα παρακολουθεί και να επηρεάζει, στο βαθμό που είναι δυνατόν, την εξέλιξή τους.

Την προηγούμενη εβδομάδα υπήρξε μια σημαντική συνεδρίαση του Δημοτικού Συμβουλίου (διαδικτυακή), στην οποία εγκρίθηκε, κατά πλειοψηφία, η γνωμάτευση του Δήμου Αμαρουσίου επί της Μελέτης Περιβαλλοντικών Επιπτώσεων (ΜΠΕ) που προβλέπεται από τη θεσμοθετημένη διαδικασία νομιμοποίησης του MALL (επισυνάπτεται  η απόφαση και το κείμενο της γνωμοδότησης του Δήμου).

Η εν λόγω μελέτη  εκπονήθηκε από την ιδιοκτήτρια εταιρία, σε εφαρμογή των διατάξεων του Π.Δ.24.02.2020 (ΦΕΚ 91Δ’/2020), το οποίο αναφέρει στους όρους και τις προϋποθέσεις για την έγκριση του ΕΧΣ νομιμοποίησης του MALL.

Πρέπει να σημειώσουμε ότι η απόφαση του Δήμου Αμαρουσίου, έχει γνωμοδοτικό χαρακτήρα, όμως  το αρμόδιο Υπουργείο Περιβάλλοντος που θα εκδώσει και την τελική πράξη, ελπίζουμε ότι θα την λάβει υπόψη. 

Εξ΄ άλλου πρέπει να σημειώσουμε ότι ορισμένες από τις θέσεις του Συλλόγου μας (όπως αυτές διατυπώθηκαν στη διαβούλευση για τη ΣΜΕ, που έγινε  το 2016) έχουν συμπεριληφθεί στις διατάξεις του ανωτέρω Προεδρικού Διατάγματος.  

Μεταξύ άλλων, η γνωμοδότηση του Δήμου Αμαρουσίου, προτείνει:

* την εκπόνηση ξεχωριστής κυκλοφοριακής μελέτης (σύμφωνα με το άρθρο 4 του προαναφερόμενου Π.Δ., καθώς  και μελέτης αποχέτευσης ομβρίων
* τη διάνοιξη του νότιου παράδρομου, προς τη Λ. Κύμης και του δρόμου προς τον σταθμό Ειρήνη  (μέσω ΑΣΠΑΙΤΕ)
* την εφαρμογή μέτρων βελτίωσης της κυκλοφορίας, προκειμένου να προστατευτεί η ευρύτερη περιοχή από τη διαμπερή κυκλοφορία υπερτοπικού χαρακτήρα,
* τη δημιουργία κυκλικού κόμβου στη συμβολή Νερατζιωτίσσης και Αμαρυσίας Αρτέμιδος
* τη μετατροπή όλων των τοπικών οδών της περιοχής αμιγούς κατοικίας σε ήπιας κυκλοφορίας
* τη διεύρυνση των πεζοδρομίων της Α.Παπανδρέου, για την ασφαλή κίνηση των πεζών
* τη δημιουργία δικτύου ροής πεζών και ποδηλάτων
* τη δημιουργία θέσεων ελεγχόμενης στάθμευσης. με θέσεις αποκλειστικής στάθμευσης των κατοίκων,
* τη διασφάλιση χαμηλής ταχύτητας των οχημάτων κλπ

Το Δ.Σ.  παρακολουθεί το θέμα με τη σοβαρότητα και υπευθυνότητα που αρμόζει, καθόσον η  βελτίωση των δυσμενών συνθηκών που συνεπάγεται η λειτουργία του πολυκαταστήματος, δίπλα στη γειτονιά μας, 

**είναι και παραμένει βασική προτεραιότητα και στόχος του Συλλόγου μας.** 

**Να θυμίσουμε ότι, με αυτή την υπεύθυνη  στάση του ο Σύλλογος, πέτυχε τον περασμένο Ιούνιο να ψηφιστεί ομόφωνα  από το Δημοτικό Συμβούλιο ο χαρακτηρισμός του ΧΕΥ Κύμης,** 

**ως κοινόχρηστος χώρος πρασίνου και ενεργητικής αναψυχής για τους κατοίκους!** 

**Το  ΑΙΤΗΜΑ ΜΑΣ, ΤΩΡΑ,  ΠΡΟΣ ΤΟΝ ΔΗΜΟ ΑΜΑΡΟΥΣΙΟΥ είναι να εγγυηθεί ότι η φωνή του Ψαλιδίου θα ληφθεί υπόψη στην κυκλοφοριακή μελέτη που θα εκπονηθεί.** 

Εξ άλλου, το ίδιο το Π.Δ. αναφέρει στο  άρθρο 4 ότι:  **"****Επιβάλλεται η σύνταξη εξειδικευμένης κυκλοφοριακής μελέτης και μελέτης στάθμευσης για την ελαχιστοποίηση των δυσχερειών στο σύνολο της περιοχής επιρροής, συμπεριλαμβανομένων και των γειτνιαζόντων περιοχών του Ψαλιδίου και του Άνω Ψαλιδίου"** **!** 

Με την ευκαιρία της επικοινωνίας μας, ευχόμαστε σε όλους σας **Καλό Φθινόπωρο**, **Υγεία** και **Πολύ Προσοχή!,** ώστε να ξεπεράσουμε την υγειονομική κρίση και να ξανασμίξουμε όλοι μαζί, στον οικείο χώρο του Συλλόγου μας.

Τις αμέσως επόμενες ημέρες θα σας ενημερώσουμε για τις όποιες δραστηριότητες που θα επιτραπεί να έχουμε την τρέχουσα περίοδο, σύμφωνα με τις οδηγίες και τα πρωτόκολλα των αρμοδίων φορέων. 

Με εκτίμηση,

Το Δ.Σ.
