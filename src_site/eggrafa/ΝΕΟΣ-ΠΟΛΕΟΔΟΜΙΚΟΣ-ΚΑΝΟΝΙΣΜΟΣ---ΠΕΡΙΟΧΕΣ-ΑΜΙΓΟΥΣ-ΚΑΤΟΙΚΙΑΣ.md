---
title: ΝΕΟΣ ΠΟΛΕΟΔΟΜΙΚΟΣ ΚΑΝΟΝΙΣΜΟΣ - ΠΕΡΙΟΧΕΣ ΑΜΙΓΟΥΣ ΚΑΤΟΙΚΙΑΣ
description: ΝΕΟΣ ΠΟΛΕΟΔΟΜΙΚΟΣ ΚΑΝΟΝΙΣΜΟΣ - ΠΕΡΙΟΧΕΣ ΑΜΙΓΟΥΣ ΚΑΤΟΙΚΙΑΣ
date: 2015-02-19T13:11:46+00:00
layout: layouts/dimosieymata.njk
---
ΟΙ ΔΗΜΑΡΧΟΙ ΘΑ ΑΠΟΦΑΣΙΖΟΥΝ ΓΙΑ ΤΙΣ ΠΕΡΙΟΧΕΣ ΑΜΙΓΟΥΣ ΚΑΤΟΙΚΙΑΣ
<!-- excerpt -->
**26/06/2014**

**ΗΛΕΚΤΡΟΝΙΚΟ ΕΓΓΡΑΦΟ «****capital.gr****»**

 # Οι δήμαρχοι θα αποφασίζουν για τις περιοχές αμιγούς κατοικίας

  Του **Δημήτρη Δελεβέγκου**

Στη διακριτική ευχέρεια της Τοπικής Αυτοδιοίκησης και των δήμων θα είναι η απόφαση για την ανάπτυξη μη οικιστικών χρήσεων (χώροι καφεστίασης, ξενοδοχεία κτλ) σε περιοχές που αποτελούν αμιγούς κατοικίας βάσει των γενικών βασιλικών προεδρικών διαταγμάτων, σύμφωνα με την νομοτεχνική βελτίωση που προστέθηκε, στο νομοσχέδιο «Χωροταξική και Πολεοδομική Μεταρρύθμιση-Βιώσιμη Ανάπτυξη» του υπουργείου Περιβάλλοντος που ψηφίστηκε χθες.

Η εξέλιξη έρχεται σε συνέχεια των σφοδρών αντιδράσεων που είχαν ξεσπάσει σε περιοχές, όπως το Ψυχικό ή η Βουλιαγμένη που είναι αμιγώς κατοικία, αλλά βάσει όσων προέβλεπε αρχικά το νομοσχέδιο θα μπορούσαν-χωρίς περιορισμούς- να φιλοξενήσουν καταστήματα γειτονιάς, κέντρα διασκέδασης, ξενοδοχεία, συνεργεία αυτοκινήτων κτλ.

Στο πλαίσιο αυτό, εξάλλου, ο υπουργός Περιβάλλοντος είχε δηλώσει πως «δεν μπορούν κάποιες γειτονιές να είναι το ησυχαστήριο των πλουσίων όπου δεν μπορεί να ανοίξει ούτε ένα ψιλικατζίδικο και στη διπλανή γειτονιά να μπορούν να γίνουν όλα». Ωστόσο, πλέον, η λειτουργία ψιλικατζίδικου σε μία περιοχή αμιγούς κατοικίας θα αποτελεί απόφαση του δήμου.

Μία ακόμη νομοτεχνική βελτίωση αφορά τους οικισμούς κάτω των 2.000 κατοίκων όπου καθίσταται δυνατή η υλοποίηση ξενοδοχείων, ενώ αφαιρέθηκε ο περιορισμός των 1.500 τ.μ. ανά οικόπεδο που υπήρχε για την υλοποίηση εμπορικών καταστημάτων, εκθεσιακών κέντρων κτλ.

**Χρήσεις γης**

Σε μία στιγμή που η Ελλάδα διαθέτει 41 εκατομμύρια τετραγωνικά μέτρα παράνομων και αυθαίρετων οικημάτων και κτισμάτων, το νομοσχέδιο προβλέπει 18 χρήσεις. Οι χρήσεις αυτές, δηλαδή τι επιτρέπεται και τι απαγορεύεται αντιστοιχίζονται με τους έξι χιλιάδες κωδικούς αριθμούς δραστηριοτήτων του υπουργείου Οικονομικών . Πρόκειται για τις εξής:

1. Κατοικία (Κ1)
   2. Κατοικία επιπέδου γειτονιάς (Κ2)
   3. Κατοικία ενδιάμεσου επιπέδου (ΜΚ)
   4. Πολεοδομικό κέντρο (ΠΚ)
   5. Τουρισμός – αναψυχή – παραθεριστική (δεύτερη) κατοικία (ΤΑ)
   6. Εγκαταστάσεις Κοινής ωφέλειας (ΚΩ)
   7. Ελεύθεροι χώροι- Αστικό Πράσινο (ΠΡ)
   8. Χονδρικό εμπόριο (ΧΕ)
   9. Εγκαταστάσεις Μέσων Μαζικής Μεταφοράς (ΜΜΜ)
   10. Εγκαταστάσεις Αστικών Υποδομών Κοινής Ωφέλειας (ΑΥ)
   11. Παραγωγικές δραστηριότητες χαμηλής και μέσης όχλησης (ΧΜΟ)
   12. Παραγωγικές δραστηριότητες πολεοδομικής εξυγίανσης (ΒΕ)
   13. Τεχνολογικό πάρκο (ΤΠ)
   14. Εμπορευματικό κέντρο (ΕΚ)
   15. Παραγωγικές εγκαταστάσεις υψηλής όχλησης (ΥΟ)
   16. Ιδιαίτερες χρήσεις (ΙΧ)
   17. Οριοθετημένοι οικισμοί (ΟΟ)
   18. Κύριο Οδικό Δίκτυο Πόλεων (ΚΟΔ)
  
   Παράλληλα, σε οικόπεδα που έχουν πρόσωπο στο κύριο οδικό δίκτυο πόλεων (π.χ. επί της Λεωφόρου Κηφισίας, στο Παλαιό Ψυχικό), επιτρέπονται κατοικίες, πρεσβείες, κτήρια πρόνοιας, εκπαίδευσης –πλην της τριτοβάθμιας-, άθλησης, πολιτισμού, θρησκείας, γραφεία, εμπορικά καταστήματα, εστιατόρια κλπ.
