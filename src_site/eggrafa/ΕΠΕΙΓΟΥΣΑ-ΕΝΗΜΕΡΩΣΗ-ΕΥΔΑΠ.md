---
title: ΕΠΕΙΓΟΥΣΑ ΕΝΗΜΕΡΩΣΗ ΕΥΔΑΠ
description: ΕΠΕΙΓΟΥΣΑ ΕΝΗΜΕΡΩΣΗ ΕΥΔΑΠ
tags: eggrafa
date: 2016-11-15T05:29:50+00:00
layout: layouts/drastiriotites.njk

---

ΥΠΕΡΒΟΛΙΚΕΣ ΧΡΕΩΣΕΙΣ ΛΟΓΑΡΙΑΣΜΩΝ ΕΥΔΑΠ

<!-- excerpt -->

ΕΞΩΡΑΪΣΤΙΚΟΣ - ΕΚΠΟΛΙΤΙΣΤΙΚΟΣ

ΣΥΛΛΟΓΟΣ ΨΑΛΙΔΙΟΥ ΑΜΑΡΟΥΣΙΟΥ

«Η ΖΩΟΔΟΧΟΣ ΠΗΓΗ»

Χαλκιδικής 17 &amp; Ζωοδ. Πηγής 2

<info@psalidi-maroussi.gr> Ψαλίδι 10.11.16

**ΕΠΕΙΓΟΥΣΑ ΕΝΗΜΕΡΩΣΗ (ΕΥΔΑΠ)**

Αγαπητοί γείτονες,

Σχετικά με το ζήτημα των υπερβολικών χρεώσεων που παρουσιάστηκαν σε λογαριασμούς της ΕΥΔΑΠ, θέλουμε να σας ενημερώσουμε για τα ακόλουθα:

1. Όπως γνωρίζετε, ζητήσαμε και λάβαμε από αρκετά μέλη μας, αντίγραφα των λογαριασμών τους, προκειμένου να ενισχύσουμε την επιχειρηματολογία μας με την ΕΥΔΑΠ.

2. Επιπλέον, ζητήσαμε από την ΕΥΔΑΠ να κάνει δειγματοληπτικές μετρήσεις της πίεσης του δικτύου. Δεν έχουμε λάβει ακόμη την επίσημη απάντηση, αλλά από προφορική ενημέρωση πληροφορηθήκαμε ότι η πίεση του δικτύου μετρήθηκε πάνω από 5 bar!! Το στοιχείο αυτό είναι πολύ σημαντικό, αν λάβει κανείς υπόψη του ότι η πίεση στο δημοτικό δίκτυο κυμαίνονταν περί τα 2 bar.

3. Κατόπιν αυτών, με την επιστολή μας που επισυνάπτεται, ζητήσαμε να έχουμε συνάντηση με τον Διευθύνοντα Σύμβουλο της ΕΥΔΑΠ, καθώς και να δοθεί παράταση πληρωμής των λογαριασμών, για τουλάχιστον ένα ακόμη μήνα, μέχρι να πραγματοποιηθεί συνάντηση, σε υψηλό επίπεδο με την εταιρία. Η διοίκηση της ΕΥΔΑΠ μας παρέπεμψε στην νεοπροαχθείσα Γενική Διευθύντρια Εξυπηρέτησης Πελατών , κα Πολιτάκη, η οποία επικοινώνησε, άμεσα με το Σύλλογο, ζητώντας μια μικρή πίστωση χρόνου προκειμένου να ενημερωθεί από τις Υπηρεσίες της για όλες τις παραμέτρους του προβλήματος.

4. Σε συνέχεια αυτών, η κα Πολιτάκη μας έστειλε την συνημμένη αλληλογραφία και πραγματοποιήθηκε η συνάντηση ΕΥΔΑΠ και Συλλόγου, σήμερα, 10/11, στα γραφεία του Περιφερειακού Γραφείου Αμαρουσίου. Από πλευράς του Συλλόγου, συμμετείχαν ο Πρόεδρος, κ. Θεοχάρης, ο Αντιπρόεδρος, κ. Σολδάτος, το μέλος του Δ.Σ., κ. Μαρκόπουλος, καθώς και τα μέλη του Συλλόγου, κ. Γιώργος Λουφόπουλος και κα Μαίρη Ιωαννίδου. Η κα Πολιτάκη συμμετείχε στη συνάντηση μαζί με υπηρεσιακά στελέχη της εταιρίας και την περιφερειακή διευθύντρια, κα Σακκελαρίου.

5. Από πλευράς μας αναπτύξαμε όλη την επιχειρηματολογία για την ευθύνη της εταιρίας, όσον αφορά τη μεγάλη καθυστέρηση έκδοσης του πρώτου λογαριασμού, την χωρίς προειδοποίηση αύξηση της πίεσης του δικτύου, καθώς και την ενδεχόμενη αδυναμία των μετρητών του δήμου, να ανταποκριθούν στην αυξημένη πίεση.

Επιπλέον, προσκομίσαμε στοιχεία που αποδείκνυαν την πολύ μικρότερη μέση κατανάλωση των νοικοκυριών, κατά την περίοδο που υδροδοτούσε το Ψαλίδι ο Δήμος και εξηγήσαμε ότι πολλοί από τους καταναλωτές της γειτονιάς μας, συνεκτιμώντας αυτή τη λογική κατανάλωση που εμφάνιζαν οι λογαριασμοί τους, συνήθιζαν και συνεχίζουν να ποτίζουν το οικιακό πράσινο, καθώς και τα δένδρα των πεζοδρομίων τους.

Για όλους αυτούς τους λόγους, θεωρούμε επιβεβλημένο η διοίκηση της ΕΥΔΑΠ, συνεκτιμώντας τα παραπάνω και το γεγονός ότι διαχειρίζεται ένα κοινωνικό αγαθό για λογαριασμό και προς όφελος των πολιτών (οι οποίοι πλήττονται πανταχόθεν), να προχωρήσει, πέρα από τους επιβεβλημένους τεχνικούς ελέγχους, στην αναπροσαρμογή των επίμαχων λογαριασμών, λαμβάνοντας υπόψη το μέσο όρο κατανάλωσης των προηγούμενων ετών.

6. Η κα Πολιτάκη, απαντώντας στην επιχειρηματολογία του Συλλόγου μας, διευκρίνισε ότι προσήλθε στη συνάντηση, με θετική διάθεση, προκειμένου να λυθεί το ζήτημα. Η ΕΥΔΑΠ θα εξετάσει ένα προς ένα τους λογαριασμούς που εμφανίζουν υπερβολική κατανάλωση και θα προτείνει μια συνολική λύση που θα καλύπτει τους καταναλωτές και θα αποκαθιστά το όνομα της εταιρίας. Επίσης, διευκρίνισε ότι θα ισχύει η παράταση πληρωμής μέχρι να λυθεί το θέμα και, αν υπάρχουν επιπλέον εκπτώσεις (κήπου ή μειωμένου τιμολογίου), θα εφαρμοσθούν αναδρομικά, ανεξάρτητα πότε υποβλήθηκε το αίτημα.

Από πλευράς Συλλόγου, κρίνουμε ως, κατ' αρχήν, θετική την εξέλιξη μετά τη σημερινή συνάντηση και διαπιστώνουμε, για ακόμη μια φορά, την αξία του να διεκδικεί κανείς ενωμένος και ομαδικά την επίλυση του όποιου προβλήματος.

Αναμένουμε την επιβεβαίωση της καλή θέλησης που εκφράσθηκε από τη Γενική Διευθύντρια της ΕΥΔΑΠ και συστήνουμε σε όσους από τους κατοίκους του Ψαλιδίου, έχουν υπερβολικούς και αδικαιολόγητους λογαριασμούς, να υποβάλλουν αίτηση στο Περιφερειακό Γραφείο Αμαρουσίου, για την επανεξέταση του λογαριασμού τους.

Θα σας κρατήσουμε ενήμερους για κάθε εξέλιξη.

Το Διοικητικό Συμβούλιο
