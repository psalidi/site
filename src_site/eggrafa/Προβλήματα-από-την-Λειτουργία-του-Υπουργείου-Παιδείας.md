---
title: Προβλήματα από τη Λειτουργία του Υπουργείου Παιδείας
layout: layouts/drastiriotites.njk
tags: eggrafa
date: 2015-02-16T17:15:51+00:00
description: Προβλήματα από την Λειτουργία του Υπουργείου Παιδείας
tags:
  - Προς υπηρεσίες
image: //assets/uploads/images/2ff2ba0051687eef5ca0459cf942940c.jpg
---

Προβλήματα από την Λειτουργία του Υπουργείου Παιδείας

<!-- excerpt -->

**ΕΞΩΡΑΪΣΤΙΚΟΣ-ΕΚΠΟΛΙΤΙΣΤΙΚΟΣ 16/06/2014**

**ΣΥΛΛΟΓΟΣ ΨΑΛΙΔΙΟΥ**

**&lt;&lt; ΖΩΟΔΟΧΟΣ ΠΗΓΗ &gt;&gt;**

ΧΑΛΚΙΔΙΚΗΣ 17 &amp; ΖΩΟΔ.ΠΗΓΗΣ 2

web : [www.psalidi-maroussi.gr](http://www.psalidi-maroussi.gr/)

email: <info@psalidi-maroussi.gr>

ΠΡΟΣ : **ΔΗΜΟ ΑΜΑΡΟΥΣΙΟΥ**

Δήμαρχο Κο Γ. Πατούλη

ΘΕΜΑ : **Προβλήματα από τη Λειτουργία του Υπουργείου Παιδείας**

ΣΧΕΤ : 1. Η από 21-3-2007 Εξώδικη Δήλωση – Πρόσκληση που σας στάλθηκε.

2. Απόσπασμα της υπ αριθ. 142/4-4-2007 συνεδρίασης του Δημοτικού Συμβουλίου.
3. Απόσπασμα της από 7-6-2007 συνεδρίασης του Δημοτικού Συμβουλίου.

Αξιότιμε κε Δήμαρχε ,

Αναφερόμενοι στο περιεχόμενο της συνάντησής μας την 10-04-2014, σας αποστέλλουμε συνημμένα - όπως μας ζητήσατε - , το ανωτέρω (1) σχετικό σε επιβεβαίωση, ότι τα θέματα που εγείραμε στη συγκεκριμένη συνάντηση **και έχουν άμεση σχέση** με τη λειτουργία του Υπουργείου, είναι διαχρονικά και αφορούν τα ζητήματα ασφάλειας, τη διαρκή υποβάθμιση του περιβάλλοντος, τη βίαιη και παράνομη εκτροπή του πολεοδομικού χαρακτήρα της αμιγούς κατοικίας της περιοχής μας, καθώς και ζητήματα αδράνειας ( από όπου και αν αυτή προέρχεται ) στην επίλυση αυτών των σημαντικών για την επιβίωσή μας ζητημάτων.

Συσχετίζοντας το ακριβές περιεχόμενο του παραπάνω (1) σχετικού με την υφιστάμενη κατάσταση στον οικισμό μας - όπως αυτή έχει διαμορφωθεί εξ αιτίας και της παράνομης εγκατάστασης του Υπουργείου Παιδείας σε κτίριο το οποίο χωροθετήθηκε σε περιοχή αμιγούς κατοικίας - σας ζητούμε να αναλάβετε άμεσα τη πρωτοβουλία για την με κάθε τρόπο διόρθωση των δυσμενών επιπτώσεων που προκαλεί αθροιστικά η εγκατάσταση και η λειτουργία του “Υπουργείου” στη περιοχή του Ψαλιδίου στη βάση των παρακάτω **προτάσεων**:

- **Αξιοποίηση της νότιας κεντρικής πύλης** εισόδου /εξόδου τοποθετημένης στα νότια της έκτασης του χώρου της ΑΣΠΑΙΤΕ και σε άμεση επαφή με τις σιδηροδρομικές γραμμές των ΗΣΑΠ του σταθμού “ΕΙΡΗΝΗΣ” για την αποκλειστική εξυπηρέτηση των αναγκών του Υπουργείου.

Υπενθυμίζουμε ότι μέχρι και την έναρξη των Ολυμπιακών Αγώνων παρείχε αποκλειστική αλλά και συνολική εξυπηρέτηση τόσο στο προσωπικό , όσο και τις δραστηριότητες της ΑΣΠΑΙΤΕ.

Την ταυτόχρονη υποβάθμιση της βόρειας πύλης ( Ανδρέα Παπανδρέου ) σε Emergence Gate.

- **Διάνοιξη και χρήση του εσωτερικού δρόμου της έκτασης της ΑΣΠΑΙΤΕ** το οποίο αποτελούσε και απαίτηση της ίδιας της Δημοτικής Αρχής. Σημειώνουμε ότι ο προαναφερθείς εσωτερικός δρόμος στην ΑΣΠΑΙΤΕ είναι Δημόσιος δρόμος και αυτός ο χαρακτήρας του παραπέμπει σε συνταγματικό αναφαίρετο δικαίωμα για κοινή χρήση προς εξυπηρέτηση των πολιτών.

Παρακαλούμε κε Δήμαρχε να μη διαφύγει καθόλου της προσοχής σας, κυρίως όμως να ΜΗ διαφύγει της προσοχής του Υπουργού της Παιδείας στον οποίο σας προτρέπουμε να θυμίσετε εκ νέου, **ότι το κτίριο** που σήμερα στεγάζει τις Διοικητικές Υπηρεσίες του Υπουργείου έχει συγκεκριμένες και διακριτές παρανομίες όπως :

**Α**. Παρακάμφθηκαν οι όροι του **κληροδοτήματος** “Μακρυκώστα”,

**Β**. Παραβιάστηκε η πρόβλεψη του Γ.Π. Σ του Δήμου Αμαρουσίου που **απαγορεύει** την εγκατάσταση Υπουργείων,

**Γ**. Παραβιάστηκαν διατάξεις του οικιστικού νόμου 2508/1997 , που δεν έχει ανασταλεί , σύμφωνα με τις οποίες στη περιοχή της Πολεοδομικής Ενότητας Νο 17 (ΣΕΛΕΤΕ) του Δήμου Αμαρουσίου **καθορίζονται** αποκλειστικά χρήσεις εκπαίδευσης

**Δ**. Εκδόθηκε οικοδομική άδεια του κτιρίου, χωρίς να έχει υποβληθεί Μελέτη Περιβαλλοντικών Επιπτώσεων (Μ.Π.Ε) και χωρίς να έχει εκδοθεί από την Αρμόδια Δημόσια Αρχή Απόφαση Έγκρισης Περιβαλλοντικών ‘Όρων (Α.Ε.Π.Ο) που αποτελεί τη βασική αλλά και την αναγκαία προϋπόθεση έκδοσης της συγκεκριμένης οικοδομικής άδειας ,

**Ε**. Με το πρόσχημα των Ολυμπιακών Αγώνων το 2004 το κτίριο χωροθετήθηκε και κατασκευάστηκε με συντελεστή δόμησης,“κατά παρέκκλιση”, **μεγαλύτερο της πρόβλεψης** του ΓΠΣ του Αμαρουσίου, παρέκκλιση η οποία όμως, κατά νόμο, δίδεται όταν αφορά δόμηση εγκαταστάσεων **αποκλειστικά και μόνο** για εκπαίδευση.

**ΣΤ**. Δεν υπάρχει σχετική απόφαση του Δημοτικού Συμβουλίου του Δήμου Αμαρουσίου και, εξ αυτού δεν έχουν ακόμη θεωρηθεί η Οικοδομική , η Ρυμοτομική Γραμμή και, δεν έχουν επικυρωθεί οι όροι δόμησης του κτιρίου, απόφαση όμως που **αν υπήρχε** θα αποτελούσε ουσιαστικά και άτυπη νομιμοποίηση της σχετικής Υπουργικής Απόφασης και κατ’ επέκταση του επίμαχου κτιρίου και θα προσέφερε κάλυψη στη παρανομία του Υπουργείου.

Καταλήγοντας Κε Δήμαρχε, θα σας παρακαλούσαμε να ασκήσετε όλη σας την επιρροή προς τον Υπουργό της Παιδείας στην κατεύθυνση της υλοποίησης των προτάσεων που προαναφέραμε. Η επίλυση των εν λόγω αιτημάτων, θα συνιστούσε από την πλευρά του Υπουργείου καλή χειρονομία και ελάχιστο αντισταθμιστικό ωφέλημα στους κατοίκους της περιοχής μας έναντι των παρανομιών ΚΑΙ των σοβαρών επιπτώσεων που προαναφέρθηκαν, τις πτυχές των οποίων άλλωστε η Διοίκησή σας είχε ιδιαιτέρως επισημάνει εγγράφως το 2007 προς την τότε Υπουργό της Παιδείας.

Είμαστε στη διάθεσή σας, προκειμένου να σας ενημερώσουμε αναλυτικότερα και να ενισχύσουμε την προσπάθειά σας με περισσότερα στοιχεία.

**ΤΟ ΔΙΟΙΚΗΤΙΚΟ ΣΥΜΒΟΥΛΙΟ**
