---
title: ΤΟ ΨΑΛΙΔΙ ΜΕΣΑ ΣΤΟ ΧΡΟΝΟ
description: ΤΟ ΨΑΛΙΔΙ ΜΕΣΑ ΣΤΟ ΧΡΟΝΟ
date: 2015-11-25T05:49:59+00:00
layout: layouts/drastiriotites.njk
tags:
  - "Αρχείο"
---

<!-- excerpt -->

# TO «ΨΑΛΙΔΙ» ΑΜΑΡΟΥΣΙΟΥ ΜΕΣΑ ΣΤΟ ΧΡΟΝΟ

## Σκορδίλη Γεωργία 02/01/2009

TO «ΨΑΛΙΔΙ» ΑΜΑΡΟΥΣΙΟΥ ΜΕΣΑ ΣΤΟ ΧΡΟΝΟ «Το Αμαρούσιον ,το χαριτωμένο τούτο Προάστειον, το γνωστόν εις όλους δια την υπέροχον πηγήν του με το υγιεινό νερό,απέχει των Αθηνών 12 χλμ. έχει πυκνήν και τακτικήν συγκοινωνίαν δι’ αυτοκινήτων και δια του σιδηροδρόμου… …η δε όλη περιοχή του Αμαρουσίου ,εφημίζετο δια την πλουσίαν βλάστησιν ,ιδίως δε δια τας αμπέλους και τον εκλεκτόν οίνον. …Εις το θαυμάσιον νερό του και το ξηρό κλίμα του οφείλει το Αμαρούσιον την ακμή του». Αυτά συνέβαιναν το 1935 στο Μαρούσι. Σήμερα συμβαίνουν άλλα… Στη θέση Πέλεκας,όπου και ο ναός της Παναγίας της Οδηγήτριας ή Νερατζιώτισσας ,είναι το κέντρο διερχομένων όλης της Ελλάδας. Από το 2005 «ιδρύθηκε» το νέο μεγαλοπρεπές οικοδόμημα -μέγα υπερτοπικό εμπορικό κέντρο με την επωνυμία «ΤΗΕ ΜΑLL» ,στο οποίο ημέρα και νύχτα συρρέουν από όλα τα μέρη της Αττικής ,αλλά και της υπόλοιπης Ελλάδας πλήθη επισκεπτών- καταναλωτών για να θαυμάσουν και να καταναλώσουν. Το κέντρο εκτίσθη εκ των λειψάνων του παλαιού Αμαρουσίου. Διότι το παλαιό Μαρούσι καταστράφηκε .Εν γένει όλα τα τσιμεντένια μεγαθήρια που κτίσθηκαν τα τελευταία χρόνια στο Μαρούσι είναι κτισμένα πάνω στα λείψανα του παλαιού ωραίου προαστείου. Κατά τας εορτάς (Χριστούγεννα ,Πάσχα κλπ) και κάθε Σάββατο τελούνται αγώνες αντοχής για είσοδο και έξοδο στα υπερτοπικά κέντρα (THE MALL, GOLDEN HALL,THE ANENUE κ.α.) στους οποίους προσέρχονται αθλητές-καταναλωτές από όλη την Ελλάδα.Όπως όλοι πλέον λένε , οι κάτοικοι του Αμαρουσίου στις περιοχές αυτές διακρίνονται για την υπομονή και μαχητικότητά τους,είναι δε εξαναγκαστικά θεατές και σκληρά θιγόμενοι . Η δε περιοχή του Αμαρουσίου γύρω από αυτά, φημίζεται για τη «πλούσια βλάστηση» ,για το «ωραίο κλίμα»,ιδίως δε για το καυσαέριο , τη σκόνη και τον «εκλεκτό» θόρυβο. Οι κάτοικοι του Ψαλιδίου μένουν στη θέση του αρχαίου Δήμου Αθμονο , που ήταν στη θέση Πέλεκας,εξακολουθούν δε να μένουν εκεί και επί των σημερινών χρόνων ,φαίνεται δε ,ότι επί Μαλλοκρατίας, «μετώκησαν οι άποικοι εις την σημερινήν θέσιν και δια το άφθονον εκεί κέρδος και δια το προστατευτικόν της θέσεως,ως δυσπρόσιτον από τους διάφορους επιδρομείς ,ιδίως κουκουλοφόρους,και επειδή η θέσις του Πέλεκα ήτο εις θέσιν περίβλεπτον» και με θέα (κλεμμένη από τους κατοίκους) προς τη θάλασσα. Το Μαρούσι σήμερα είναι Δήμος με κατοίκους περίπου 100 χιλ.,εις τους οποίους όμως προστίθενται κατ’ έτος 12.000.000 που είναι οι επισκέπτες μόνο του MALL,το οποίο η οικογένεια Λάτση «δώρησε» στο Μαρούσι, είναι εκτάσεως 70 περίπου στρεμμάτων,με τεχνητές απολαύσεις και θελκτικές διασκεδάσεις.Στο πλάι ετοιμάζεται μεγαλοπρεπής πλατεία-τάχα μου δήθεν δωρεά προς το Δήμο για μεγαλύτερη απόλαυση. Στο θαυμάσιο ΜALL του και το ξηρό κλίμα του οφείλει το Μαρούσι την ακμή του.Είναι άγνωστο πώς την «πάτησε» το Μαρούσι ,όπου τρέχει σήμερα νύχτα και μέρα ο κόσμος για να επισκεφθεί τα εμπορικά κέντρα ,να αφήσει «τα» κέρδη στους ιδιοκτήτες και στο Μαρούσι τη ρύπανση και την υποβάθμιση της ποιότητας της ζωής των κατοίκων του και ελάχιστα- μπροστά στην καταστροφή του Μαρουσιού- έσοδα. Το Μαρούσι εκτός της σιδηροδρομικής συγκοινωνίας, «έχει τοιαύτην και δι’ αυτοκινήτων ,άτινα σταθμεύουσιν» στο Ψαλίδι δωρεάν γιατί βολεύει και δεν κοστίζει. Τα αυτοκίνητα αφήνουν τους μεγάλους οδικούς άξονες και προχωρούν για να διέλθουν- έστω και με παραβίαση τυχόν οδικών σημάτων -μέσα από τα σπίτια των Μαρουσιωτών ,να σταθμεύσουν μπροστά στα γκαράζ τους και να καταλήξουν μέσα στη γειτονιά των εμπορικών κέντρων.Οι καλώς ή κακώς διατηρούμενοι ασφαλτωμένοι δρόμοι έχουν γίνει απέραντο parking όλων αυτών.Αλλά νέοι δρόμοι θα ανοιχτούν (μετά την Εγνατία οδό της Β.Ελλάδος,ακολουθεί η διάνοιξη της οδού Εγνατίας στο Ψαλίδι ,η οποία είναι εθνικό έργο για τη διευθέτηση του κυκλοφοριακού χάους),αφού μεγάλο μέρος από τα 12.000.000 επισκεπτών διέρχονται από το Ψαλίδι. Επίσης το Μαρούσι θα ξαναποκτήσει πλούσια βλάστηση με τα χρόνια,γιατί υπάρχει βούληση να προσελκύσουμε κι άλλο κόσμο στο Μαρούσι από όλη την Ελλάδα για τις «φυσικές» ομορφιές του και όχι μόνο για τα τσιμεντένια «μνημεία» του. Αυτά συμβαίνουν όταν οι μελέτες περιβαλλοντικών επιπτώσεων είναι μια ιδέα και όχι η αρχή τυχόν υλοποίησης οποιασδήποτε «κατασκευής» και όταν υπάρχει «έλλειμμα» στη βούληση για την προστασία του περιβάλλοντος και της ποιότητας της ζωής των πολιτών.
