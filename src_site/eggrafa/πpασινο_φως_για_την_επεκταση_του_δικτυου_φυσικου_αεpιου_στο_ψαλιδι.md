---
title: ΠΡΑΣΙΝΟ ΦΩΣ ΓΙΑ ΤΗΝ ΕΠΕΚΤΑΣΗ ΤΟΥ ΔΙΚΤΥΟΥ ΦΥΣΙΚΟΥ ΑΕΡΙΟΥ ΣΤΟ ΨΑΛΙΔΙ
layout: layouts/eggrafa.njk
tags: eggrafa
date: 2021-11-04T19:49:41.842Z
image: /assets/uploads/images/photo_fysikoaerio.jpg
description: Φυσικό αέριο
---
<!--StartFragment-->

Είμαστε στην ευχάριστη θέση να σας ενημερώσουμε για τις θετικές εξελίξεις, όσον αφορά την πρωτοβουλία του Συλλόγου μας για την επέκταση του φυσικού αερίου στο Ψαλίδι.

Στη χθεσινή συνάντηση που πραγματοποιήθηκε στα γραφεία της Εταιρείας Διανομής Αερίου Αττικής, στη Λυκόβρυση, ο Πρόεδρος της εταιρείας, κ. Χατζηγιάννης δεσμεύτηκε να προχωρήσουν άμεσα τα έργα επέκτασης του δικτύου, εφόσον, όμως, επιβεβαιωθεί το ενδιαφέρον από τους κατοίκους μας και υποβληθούν οι προβλεπόμενες αιτήσεις.

Η συνάντηση πραγματοποιήθηκε μετά από πρωτοβουλία του Συλλόγου μας και με την παρέμβαση του Δημάρχου Αμαρουσίου, κ. Θεόδωρου Αμπατζόγλου, ο οποίος και συμμετείχε, προσωπικά, σε αυτήν.

Από πλευράς του Συλλόγου, συμμετείχαν ο Πρόεδρος, κ. Κωνσταντίνος Σολδάτος και ο Αντιπρόεδρος κ. Δημήτρης Θεοχάρης.

Να σημειωθεί ότι, η απόφαση  του Προέδρου της ΕΔΑΑ, ελήφθηκε κατά παρέκκλιση της συνήθους διαδικασίας προγραμματισμού των έργων επέκτασης δικτύων, αφού συνεκτιμήθηκαν, τόσο ο ικανός αριθμός ενδιαφερομένων και τα επιχειρήματα που παρουσίασε ο Σύλλογος, όσο και το προσωπικό ενδιαφέρον του Δημάρχου μας, κ. Αμπατζόγλου, ο οποίος, από την πρώτη στιγμή, υποστήριξε σθεναρά το αίτημα των κατοίκων του Ψαλιδίου. 

Μάλιστα, ο κ. Αμπατζόγλου δεσμεύτηκε να εξετάσει ο Δήμος Αμαρουσίου (θετικά) το ενδεχόμενο συγχρηματοδότησης του έργου, εφόσον απαιτηθεί. 

Στο αμέσως προσεχές διάστημα, συμφωνήθηκε, με την εταιρεία, να διοργανωθεί μια ενημερωτική συνάντηση, στα γραφεία του Συλλόγου μας, με στόχο να ενημερωθούν οι ενδιαφερόμενοι κάτοικοι για όλα τα θέματα που σχετίζονται με το φυσικό αέριο (τεχνικά ζητήματα, κόστος κλπ), για τις υποχρεώσεις που αναλαμβάνονται με την υποβολή της αίτησης, αλλά και για  το χρονοδιάγραμμα του έργου.

Προκειμένου να συντονίσουμε αυτή την προσπάθεια και να πετύχουμε το καλύτερο τελικό αποτέλεσμα, σας παρακαλούμε να ενημερώσετε όσους άλλους γείτονες, τυχόν ενδιαφέρονται (και δεν έχουν ενημερωθεί μέχρι τώρα) ώστε να επικοινωνήσουν με το Σύλλογο και να δηλώσουν το ενδιαφέρον τους (**[psalidiamarousiou@gmail.com](mailto:psalidiamarousiou@gmail.com)**  ή στο τηλέφωνο του Προέδρου κ. Κ. Σολδάτου 6948 577 369).

<!--EndFragment-->