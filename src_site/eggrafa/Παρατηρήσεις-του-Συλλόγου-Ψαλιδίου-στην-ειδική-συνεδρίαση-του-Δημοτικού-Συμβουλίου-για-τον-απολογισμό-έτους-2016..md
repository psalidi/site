---
title: Παρατηρήσεις του Συλλόγου Ψαλιδίου στην ειδική συνεδρίαση του Δημοτικού Συμβουλίου για τον απολογισμό έτους 2016.
description: Παρατηρήσεις του Συλλόγου Ψαλιδίου στην ειδική συνεδρίαση του Δημοτικού Συμβουλίου για τον απολογισμό έτους 2016.
tags: eggrafa
date: 2017-06-29T11:14:22+00:00
layout: layouts/drastiriotites.njk

---

<!-- excerpt -->

ΕΞΩΡΑΪΣΤΙΚΟΣ – EKΠΟΛΙΤΙΣΤΙΚΟΣ **Μαρούσι 27/6/2017**

ΣΥΛΛΟΓΟΣ ΨΑΛΙΔΙΟΥ ΑΜΑΡΟΥΣΙΟΥ ‘ΖΩΟΔΟΧΟΣ ΠΗΓΗ’ ΧΑΛΚΙΔΙΚΗΣ 17 &amp; ΖΩΟΔ.ΠΗΓΗΣ 2 [**www.psalidi-maroussi.gr**](http://www.psalidi-maroussi.gr/)

[**info@psalidi-maroussi.gr**](mailto:info@psalidi-maroussi.gr) **ΠΡΟΣ :ΔΗΜΟ ΑΜΑΡΟΥΣΙΟΥ**

**Υπόψη ΠΡΟΕΔΡΟΥ ΔΗΜΟΤΙΚΟΥ ΣΥΜΒΟΥΛΙΟΥ**

**κου ΒΡΑΧΝΟΥ Παναγιώτη**

**ΘΕΜΑ : Παρατηρήσεις του Συλλόγου Ψαλιδίου** **στην ειδική συνεδρίαση του Δημοτικού Συμβουλίου για τον απολογισμό έτους 2016.**

**ΣΧΕΤ. Υπ’ αριθμ. 27147/ 16-6-17 Πρόσκλησή σας.**

Με την ανωτέρω σχετική πρόσκλησή σας, ανακοινώσατε τη σύγκλιση του Δημοτικού Συμβουλίου σε ειδική συνεδρίαση και θέμα τον απολογισμό του έργου της Δημοτικής Αρχής για το έτος 2016. Δεδομένου ότι στην ημερήσια διάταξη προβλέπεται η διατύπωση παρατηρήσεων εκ μέρους των κατοίκων ή φορέων της πόλης, θα θέλαμε να διατυπώσουμε προς το Σώμα, τις ακόλουθες παρατηρήσεις:

Όπως γνωρίζετε, ο Εξωραϊστικός και Πολιτιστικός Σύλλογος Ψαλιδίου, συγκαταλέγεται μεταξύ των πλέον δραστήριων και με διαρκή παρουσία Συλλόγων του Δήμου Αμαρουσίου. Οφείλουμε εξ’ αρχής να σημειώσουμε ότι στο πολιτιστικό, κυρίως, πεδίο της δραστηριότητας του Συλλόγου έχουμε αρωγό και υποστηρικτή το Δήμο Αμαρουσίου, τον οποίον και ευχαριστούμε.

Το Ψαλίδι είναι μια νεόδμητη περιοχή της πόλης μας, η οποία γεννήθηκε με τις καλύτερες προϋποθέσεις να εξελιχθεί σε μια γειτονιά πρότυπο για την ανάπτυξη ενός μοντέλου σύγχρονης αστικής κατοικίας. Όμως, η παράλληλη ανάπτυξη υπερτοπικών πόλων στην περιοχή, όπως είναι το MALL, το Υπουργείο Παιδείας, ο συγκοινωνιακός κόμβος της Νερατζιώτισσας και η ΟΤΕ Academy, νόθευσαν τον χαρακτήρα αμιγούς κατοικίας της γειτονιάς μας, με προφανείς δυσμενείς επιπτώσεις στο περιβάλλον και το επίπεδο καθημερινότητας των κατοίκων του Ψαλιδίου.

Ως αντιστάθμισμα στην περιβαλλοντική επιβάρυνση, έχουμε ζητήσει επανειλημμένως, την ένταξη και εκτέλεση έργων που θα βελτιώσουν το επίπεδο διαβίωσης, όπως είναι:

- Η πλήρης διάνοιξη της οδού Κυρίλλου
- Η διάνοιξη της οδού Λακωνίας, (δρόμοι που σχετίζονται με την κυκλοφοριακή λειτουργία της περιοχής),
- Η αναμόρφωση της οδού Βύρωνος, με διαπλάτυνση πεζοδρομίων και η διερεύνηση της μονοδρόμησής της, σε συνεργασία με τους όμορους δήμους,
- Η διαμόρφωση των δρόμων ήπιας κυκλοφορίας που προβλέπονται από το νόμο ή έχουν χαρακτηρισθεί ως τέτοιοι με αποφάσεις του Δημοτικού Συμβουλίου,
- Ο ηλεκτροφωτισμός της οδού Χαλκιδικής,
- Η αναθεώρηση κυκλοφοριακής μελέτης για το Ψαλίδι,και
- Η διάνοιξη του νότιου παράδρομου της Αττικής οδού που θα ελαφρύνει την υπερτοπική κυκλοφορία της περιοχής.

- Έχουμε ζητήσει, επίσης, την ενεργοποίηση του κωδικού 1.11 του Επιχειρησιακού Προγράμματος του Δήμου 2015-2019 που προβλέπει την "_Ανάπλαση των παράπλευρων οδών της Αττικής Οδού, με σκοπό τη μείωση του θορύβου και τη δημιουργία ποδηλατικών διαδρομών και πεζοδρόμων_". Το έργο αυτό θα έπρεπε να έχει ξεκινήσει, σύμφωνα με τον προγραμματισμό, το 2016 και μάλλιστα με πρόβλεψη προϋπολογισμού 000.000 ευρώ.

Όλα τα παραπάνω αιτήματα του Συλλόγου και των κατοίκων του Ψαλιδίου έχουν συζητηθεί επανειλημμένα σε συσκέψεις με τη Δημοτική Αρχή και τους αρμόδιους αντιδημάρχους, χωρίς ο Σύλλογος να έχει μέχρι στιγμής πειστικές απαντήσεις ή συγκεκριμένο χρονοδιάγραμμα προγραμματισμού των έργων. Μάλιστα, στην τελευταία (από 21/3/2017) σχετική επιστολή μας που απευθύναμε στον κο Γενικό Γραμματέα του Δήμου (δεδομένου ότι ορίσθηκε από τον κο Δήμαρχο να παρακολουθεί την πρόοδο των αιτημάτων μας), ούτε καν λάβαμε απάντηση, πέραν από κάθε έννοια διοικητικής δεοντολογίας και ευαισθησίας.

Κατά τη διάρκεια του 2016 εκτελέστηκε μόνο το έργο κατασκευής των αγωγών ομβρίων υδάτων (το οποίο ολοκληρώνεται τις μέρες αυτές) και η ασφαλτόστρωση δύο μικρών δρόμων της περιοχής. Η προσωρινή διευθέτηση που έγινε στη συμβολή της οδού Κυρίλλου με το ομώνυμο ρέμα, μόνο σαν προσωρινή μπορεί να θεωρηθεί, αφού αναμένεται η συνεργασία του Δήμου με την Περιφέρεια για την οριστική διάνοιξη της οδού και την ένταξή της στο κυκλοφοριακό σχέδιο της περιοχής μας.

Ελπίζουμε ότι η ευαισθητοποίηση όλου του Δημοτικού Συμβουλίου, στα αιτήματά μας, θα συμβάλλει στον έγκαιρο προγραμματισμό και εκτέλεση των παραπάνω έργων που έχει άμεση ανάγκη το Ψαλίδι, προκειμένου να ανασάνει από την περιβαλλοντική επιβάρυνση που υφίσταται.

Εκ μέρους του Δ.Σ. του Συλλόγου

Ο Πρόεδρος Η Γεν. Γραμματέας

Δημήτριος Θεοχάρης Ελευθερία Αθανασοπούλου
