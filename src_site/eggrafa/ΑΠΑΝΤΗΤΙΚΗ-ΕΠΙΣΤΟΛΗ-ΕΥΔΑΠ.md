---
title: ΑΠΑΝΤΗΤΙΚΗ ΕΠΙΣΤΟΛΗ ΕΥΔΑΠ
description: ΑΠΑΝΤΗΤΙΚΗ ΕΠΙΣΤΟΛΗ ΕΥΔΑΠ
tags: eggrafa
date: 2016-11-15T05:23:38+00:00
layout: layouts/drastiriotites.njk

---

ΑΠΑΝΤΗΤΙΚΗ ΕΠΙΣΤΟΛΗ ΥΠΕΥΘΥΝΩΝ ΕΥΔΑΠ ΑΝΑΦΟΡΙΚΑ ΜΕ ΤΗΝ ΚΑΤΑΓΓΕΛΙΑ ΤΟΥ ΣΥΛΛΟΓΟΥ ΓΙΑ ΥΠΕΡΒΟΛΙΚΕΣ ΧΡΕΩΣΕΙΣ ΛΟΓΑΡΙΑΣΜΩΝ ΕΥΔΑΠ

<!-- excerpt -->

Αγαπητοί κκ Δ. Θεοχάρη και Ε. Αθανασοπούλου,

Έλαβα τη συνημμένη Επιστολή σας για την οποία και σας ευχαριστώ.

Σας ενημερώνω ότι έχει ήδη δοθεί παράταση σε όλους τους εκδοθέντες από την ΕΥΔΑΠ λογαριασμούς για δυνατότητα διευθέτησής τους μέχρι τέλος Νοεμβρίου (30/11/2016).

Έχω ζητήσει από τις Υπηρεσίες κάποια στοιχεία για την ενημέρωσή μου, ώστε στη συνάντηση που θα έχουμε (επιδιώκω να γίνει το συντομότερο δυνατό), έχοντας διαμορφώσει άποψη, να είμαι σε θέση για την από κοινού και με εσάς, εξεύρεση λύσης σε όλα τα προβλήματα που έχουν προκύψει.

Ζητώ την κατανόησή σας, λόγω του μικρού χρονικού διαστήματος που έχω αναλάβει, με αποτέλεσμα να χρειάζομαι ενημέρωση για τα θέματα που δεν έχω χειριστεί.

Θα ειδοποιηθείτε από το γραφείο μου τηλεφωνικά και με email για τον από κοινού προσδιορισμό ημερομηνίας και ώρας που μπορεί να γίνει η συνάντησή μας στα γραφεία μας στο Μαρούσι.

Σας ευχαριστώ και πάλι για τη δυνατότητα που μου δώσατε να επικοινωνήσω μαζί σας.

Με εκτίμηση,

**Στέλλα Πολιτάκη**

Γενική Διευθύντρια Πελατών

)+30 [210 214 4627](tel:210%20214%204627), 4118

È 694 523 6025

Αγαπητοί κκ Δ. Θεοχάρη και Ε. Αθανασοπούλου,

Σε συνέχεια του από 31.10.2016 μηνύματός μου και έχοντας λάβει μια πρώτη ενημέρωση από τις Υπηρεσίες μας που διαχειρίστηκαν τις διαδικασίες παραλαβής του δικτύου ύδρευσης της περιοχής σας, βάσει της από 16.03.2015 Σύμβασης μεταξύ του Δήμου Αμαρουσίου και της ΕΥΔΑΠ, θα ήθελα να θέσω υπόψη σας ότι :

1\) Οι όποιες δυσλειτουργίες και τα όποια προβλήματα που παρουσιάστηκαν, οφείλονται στο πρώτο μεταβατικό στάδιο παραλαβής από την ΕΥΔΑΠ, του εν λόγω δημοτικού δικτύου ύδρευσης.

2\) Από την εμπειρία μας, έχουμε διαπιστώσει ότι κατά τη διάρκεια αυτού του πρώτου μεταβατικού σταδίου, κατά κανόνα παρουσιάζονται δυσλειτουργίες και προβλήματα, που και κατά κύριο λόγο οφείλονται στις διαφορετικές πρακτικές και μεθοδολογίες που ακολουθούνται από τους Δήμους σε σχέση με αυτές που ακολουθούνται από την ΕΥΔΑΠ, γενικά στη διαχείριση των δικτύων και ειδικότερα στον τομέα της Καταμέτρησης, του ελέγχου των καταναλώσεων των υδρευόμενων ακινήτων, της περιοδικότητας τιμολόγησης και στην τήρηση αρχείων.

3\) Λόγω ακριβώς αυτών των προβλημάτων, η ΕΥΔΑΠ παρέτεινε κατά ένα μήνα (από τη συμβατική ημερομηνία) τη χρονική περίοδο τιμολόγησης του Δήμου μέσω των παροχών ενίσχυσης δικτύου και φυσικά αυτό ήταν προς όφελος των υδρευόμενων.

4\) Από το σύνολο των λογαριασμών που εκδόθηκαν από την ΕΥΔΑΠ, ποσοστό ίσο με 61% έχουν ήδη εξοφληθεί, ποσοστό 13% έχει ήδη διευθετηθεί μέσω διακανονισμού της οφειλής και ένα ποσοστό 26% παραμένει ανεξόφλητο.

5\) Αξίζει να σημειωθεί ότι από το σύνολο των ανεξόφλητων λογαριασμών, ένα ποσοστό 67% έχουν πληρωτέο ποσό μικρότερο των 100,00€.

6\) Οι Αιτήσεις που έχουν υποβληθεί στο αρμόδιο για την περιοχή σας Κέντρο Εξυπηρέτησης Πελατών της ΕΥΔΑΠ (Περιφερειακό Κέντρο Αμαρουσίου) δεν υπερβαίνουν τις εκατό (100) και εξετάζονται ενδελεχώς μία προς μία προκειμένου να εξευρεθεί η κατά περίπτωση βέλτιστη λύση και να ληφθεί η κατά περίπτωση πλέον ορθή απόφαση, για την αντιμετώπιση των όποιων τυχόν ιδιαιτεροτήτων και ακραίων περιπτώσεων που παρουσιάζονται, σύμφωνα με το κανονιστικό πλαίσιο της ΕΥΔΑΠ το οποίο παρέχει τη δυνατότητα χειρισμού και διαθέτει ασφαλιστικές δικλείδες για την αντιμετώπιση και τέτοιων περιπτώσεων.

7\) Όπως γνωρίζετε, έχει ήδη δοθεί παράταση μέχρι 30/11/16, για τη διευθέτηση του συνόλου των οφειλών (από αμφότερους τους λογαριασμούς που έχουν εκδοθεί).

8\) Παρέχεται η δυνατότητα 12μηνου άτοκου διακανονισμού για το σύνολο των οφειλών (από αμφότερους τους λογαριασμούς που έχουν εκδοθεί) ενώ εξυπακούεται ότι έχετε ενημερωθεί για τα λοιπά μέτρα και ευνοϊκές ρυθμίσεις που έχει εξαγγείλει η ΕΥΔΑΠ για τις ευπαθείς ομάδες που είναι δικαιούχοι του Έκτακτου Ειδικού Τιμολογίου της ΕΥΔΑΠ ή του Κοινωνικού Οικιακού Τιμολογίου της ΔΕΗ.

9\) Οι όποιες ειδικές τιμολογήσεις που παρέχει η ΕΥΔΑΠ (μειωμένο τέλος αποχέτευσης, πολύτεκνες οικογένειες, επαγγελματική χρήση, αφανείς διαρροές κλπ.) θα ισχύσουν αναδρομικά (από περίοδο κατανάλωσης του πρώτου εκδοθέντος λογαριασμού) και όχι από την ημερομηνία υποβολής του αιτήματος, με μόνη προϋπόθεση το σχετικό αίτημα να υποβληθεί μέχρι τέλους του έτους (30/12/2016).

Πέραν των ανωτέρω σημείων, που εκτιμώ ότι καλύπτουν τους προβληματισμούς και τις ανησυχίες που εκφράζετε στην Επιστολή σας (αναφέρομαι στην από 20.10.2016 που είχε αποδέκτη εμένα με υπογράφοντες εσάς), εκτιμώ επίσης, ότι στη συνάντησή μας, αυτήν που ζητήσατε και την οποία προγραμματίσαμε για την Πέμπτη 10/11 και ώρα 10:00 στα γραφεία μας στο Μαρούσι, θα μας δοθεί η ευκαιρία να αναφερθούμε και να δώσουμε τις απαραίτητες διευκρινίσεις και σε όσα τυχόν άλλα θέματα σας απασχολούν και θα θέλατε να συζητήσουμε

Με εκτίμηση,

Στέλλα Πολιτάκη

Γενική Διευθύντρια Πελατών

)+30 [210 214 4627](tel:210%20214%204627), 4118

È 694 523 6025

<politaki@eydap.gr>
