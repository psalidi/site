---
title: ΔΙΑΝΟΙΞΗ ΟΔΟΥ ΟΡΕΣΤΗ ΣΤΟ ΨΑΛΙΔΙ
description: ΔΙΑΝΟΙΞΗ ΟΔΟΥ ΟΡΕΣΤΗ ΣΤΟ ΨΑΛΙΔΙ
date: 2016-07-07T05:08:02+00:00
layout: layouts/drastiriotites.njk
tags:
  - "Προς υπηρεσίες"
---

<!-- excerpt -->

ΕΞΩΡΑΪΣΤΙΚΟΣ ΚΑΙ ΕΚΠΟΛΙΤΙΣΤΙΚΟΣ ΣΥΛΛΟΓΟΣ

ΨΑΛΙΔΙΟΥ ΑΜΑΡΟΥΣΙΟΥ «Η ΖΩΟΔΟΧΟΣ ΠΗΓΗ»

Χαλκιδικής 17 &amp;Ζωοδ. Πηγής, 15122, Μαρούσι

<info@psalidi-marousi.gr> Μαρούσι, 4/7/2016

**ΠΡΟΣ**

Τον ΔΗΜΟ ΑΜΑΡΟΥΣΙΟΥ

Υπόψη Αντιδημάρχου κ. Β. Κόκκαλη

ΘΕΜΑ: «Διάνοιξη οδού Ορέστη στο Ψαλίδι»

Όπως πληροφορηθήκαμε, με πρόσφατη απόφαση του Δημοτικού Συμβουλίου, αποφασίστηκε η διάνοιξη της οδού Ορέστη, στο Ψαλίδι, στο πλαίσιο του προγράμματος του Δήμου Αμαρουσίου για την εφαρμογή του πολεοδομικού σχεδίου της πόλης μας.

Γνωρίζετε ότι η πάγια θέση του Συλλόγου μας είναι υπέρ της εφαρμογής του πολεοδομικού σχεδίου της πόλη μας και στο πλαίσιο αυτό, έχουμε ζητήσει επανειλημμένα τη διάνοιξη των οδών Κυρίλλου και Λακωνίας, οι οποίες είναι κομβικές για την ορθολογική αναμόρφωση του κυκλοφοριακού σχεδίου του Ψαλιδίου.

Για την περίπτωση της διάνοιξης της οδού Ορέστη, ο Σύλλογός μας έγινε αποδέκτης παραστάσεων από περιοίκους, οι οποίοι ζητούν, κατά προτεραιότητα, την ολοκλήρωση της διάνοιξης της οδού Ομορφοκκλησιάς που θα συμβάλλει ουσιαστικά στο κυκλοφοριακό της περιοχής. Επιπλέον, εκφράζουν την αντίθεσή τους με την κοπή των μεγάλων δένδρων που κατ’ ανάγκη πρέπει να κοπούν για τη διάνοιξη του δρόμου.

Γνωρίζετε την ευαισθησία που δείχνουν και ο Σύλλογος και οι κάτοικοι του Ψαλιδίου στη διατήρηση και την επέκταση του πρασίνου, ως το μόνο αντισταθμιστικό μέτρο που έχουμε, απέναντι στη μεγάλη επιβάρυνση που δέχεται η περιοχή μας, λόγω της Αττικής Οδού, του συγκοινωνιακού κόμβου της Νερατζιώτισσας και της λειτουργίας του εμπορικού (υπερ)κέντρου Athens MALL. Για το λόγο αυτό, θα θέλαμε τη δέσμευση του Δήμου ότι θα αποκαταστήσει άμεσα το ισοδύναμο πρασίνου, φυτεύοντας ισάριθμα νέα μεγάλα δένδρα στην περιοχή μας.

Κατόπιν των ανωτέρω, ζητούμε:

α) Να εφαρμοσθεί η μελέτη διάνοιξης της οδού Ορέστη, κατά τρόπον ώστε να περιορισθεί ο αριθμός των δένδρων που αναγκαστικά πρέπει να κοπούν.

β) Να συνδυαστεί το έργο με την παράλληλη ολοκλήρωση διάνοιξης της οδού Ομορφοκκλησιάς που θα αποσυμφορήσει την περιοχή και θα ελαχιστοποιήσει την περιφερειακή κυκλοφορία στους γύρω δρόμους.

γ) Να δεσμευτεί ο Δήμος ότι άμεσα θα αντικαταστήσει το ισοδύναμο πρασίνου, φυτεύοντας ισάριθμα μεγάλα δένδρα στην περιοχή μας.

Τέλος, θα θέλαμε, στο πλαίσιο του προγράμματος του Δήμου Αμαρουσίου για την εφαρμογή του πολεοδομικού σχεδίου της πόλης, να μας ενημερώσετε και να δεσμευτείτε για το χρονοδιάγραμμα διάνοιξης και των υπόλοιπων "κλειστών" οδών της περιοχής μας, Λακωνίας και Κυρίλλου, οι οποίοι είναι πολύ σημαντικοί για την ορθολογική ρύθμιση της κυκλοφορίας και πάγιο αίτημα, τόσο του Συλλόγου μας, όσο και των κατοίκων του Ψαλιδιού και δημοτών του Αμαρουσίου.

Εκ μέρους του Δ.Σ. του Συλλόγου

Ο Πρόεδρος Η Γεν. Γραμματέας

Δημήτριος Θεοχάρης Ελευθερία Αθανασοπούλου -Ανδριοπούλου
