---
title: ΕΓΓΡΑΦΟ ΠΡΟΣ ΥΠΟΥΡΓΕΙΟ ΔΗΜΟΣΙΑΣ ΤΑΞΗΣ
description: ΕΓΓΡΑΦΟ ΠΡΟΣ ΥΠΟΥΡΓΕΙΟ ΔΗΜΟΣΙΑΣ ΤΑΞΗΣ
tags: eggrafa
date: 2015-11-30T09:53:49+00:00
layout: layouts/drastiriotites.njk
tags:
  - "Αρχείο"
---

Σχετικά με τα λαμβανόμενα μέτρα στις κινητοποιήσεις

<!-- excerpt -->

ΕΞΩΡΑΪΣΤΙΚΟΣ – ΠΟΛΙΤΙΣΤΙΚΟΣ

ΣΥΛΛΟΓΟΣ ΨΑΛΙΔΙΟΥ

**‘ΖΩΟΔΟΧΟΣ ΠΗΓΗ’**

ΧΑΛΚΙΔΙΚΗΣ 17 &amp; ΖΩΟΔ.ΠΗΓΗΣ 2

www.psalidi-maroussi.gr

<info@psalidi-maroussi.gr>

ΠΡΟΣ : ΥΠΟΥΡΓΕΙΟ ΔΗΜΟΣΙΑΣ ΤΑΞΗΣ &amp; ΠΡΟΣΤΑΣΙΑΣ ΤΟΥ ΠΟΛΙΤΗ

Υπόψη κου Υπουργού .

ΚΟΙΝ : ΔΗΜΟΣ ΑΜΑΡΟΥΣΙΟΥ

Υπόψη κου Δημάρχου.

**28/4/2014**

Αξιότιμε κε Υπουργέ,

Αναφερόμαστε στις συνεχείς κινητοποιήσεις της εκπαιδευτικής κοινότητας που τα τελευταία χρόνια λαμβάνουν χώρα , έξω του χώρου του Υπουργείου Παιδείας και Δια βίου Μάθησης , κυρίως όμως στη καταστολή αυτών των κινητοποιήσεων που εξαπλώνεται στον ευρύτερο χώρο της Πολεοδομικής Ενότητας του **Ψαλιδίου** που αποτελεί θεσμοθετημένη **χρήση αμιγούς** κατοικίας και έχει τη δυστυχή συγκυρία σήμερα να γειτονεύει με το κτίριο του συγκεκριμένου Υπουργείου το οποίο με το πρόσχημα της οργάνωσης των Ολυμπιακών Αγώνων στη πόλη του Αμαρουσίου το 2004 κατασκευάστηκε κατά παράβαση της νομοθεσίας και από το 2007 λειτουργεί παράνομα στεγάζοντας τις Διοικητικές Υπηρεσίες του Υπουργείου κατά παράβαση του Γενικού Πολεοδομικού Σχεδιασμού του Ομώνυμου Δήμου .

Στεκόμαστε στη κινητοποίηση των εκπαιδευτικών της 4-4-2014 , ιδιαίτερα όμως στο τρόπο αντίδρασης των δυνάμεων καταστολής που υπήρξε και η κύρια αφορμή για τη σύνταξη και αποστολή της συγκεκριμένης επιστολής διαμαρτυρίας μας .

Εν προκειμένω αυτά που αντίκρισαν τα έκπληκτα μάτια των περιοίκων δεν έχει κανένα προηγούμενο . Ολόκληρα οικοδομικά τετράγωνα αποκλείστηκαν από τις αστυνομικές και λοιπές δυνάμεις καταστολής που είχαν επί σκοπού σπεύσει επιχειρησιακά , η περιοχή αποκλείστηκε , μετατράπηκε σε αστυνομοκρατούμενο χώρο και εφαρμόστηκαν βίαια αστυνομικά μέτρα - με μικρής έκτασης χρήση χημικών ( δίπλα ωστόσο σε εν λειτουργία δημοτικό παιδικό σταθμό) - και πλήρη απομόνωση των κατοίκων που εμποδίστηκαν βιαίως και αναίτια προς και από τα σπίτια τους.

Μετά από αυτή τη θλιβερή και εκτός ορίων κατάσταση που δημιουργήθηκε και ,προκειμένου στο μέλλον να μην χρειαστεί να ξαναζήσουμε παρόμοιες εικόνες,

**ΖΗΤΟΥΜΕ**

1. Να παραγγείλετε στις αστυνομικές και τις δυνάμεις καταστολής στη περίπτωση που ξανασχεδιάσουν μελλοντικές επιχειρήσεις στο συγκεκριμένο χώρο , να μην προβούν σε αποκλεισμό των κατοίκων να εισέρχονται / εξέρχονται – ως έχουν το αναφαίρετο και συνταγματικό δικαίωμα - των σπιτιών τους στα σπίτια τους και μάλιστα χωρίς εισαγγελική εντολή.
2. Να δώσετε εντολή ρητής απαγόρευσης χρήσης χημικών ουσιών αφού αναφερόμαστε σε περιοχή αποκλειστικής κατοικίας στην οποία λειτουργούν δημόσιοι εκπαιδευτικοί οργανισμοί (παιδικός σταθμός και σχολεία) .
3. Τα μέτρα αστυνόμευσης να περιοριστούν στη πλευρά του Υπουργείου και όχι να εκτείνονται αναίτια στη πλευρά του οικισμού και ,
4. Αντί αποκλεισμών και βίαιων ενεργειών σε βάρος νόμιμων πολιτών από τις δυνάμεις καταστολής , κε Υπουργέ συνοψίζοντας σας ζητούμε να επιδείξετε τη δέουσα προσοχή και να κατανοήσετε ότι οι σχεδιασμοί καταστολής οφείλουν να είναι σύννομοι, να

εξειδικεύονται και να λαμβάνουν υπόψη πού και πώς εφαρμόζονται και να μεριμνήσετε – ως οφείλετε και έχετε την ευθύνη – να αποκαταστήσετε με κάθε τρόπο το αίσθημα της ασφάλειας στους κατοίκους στο Ψαλίδι που στο μεταξύ έχουν απολέσει , εξ αιτίας των άστοχων ενεργειών των παραπάνω υπηρεσιών.

5. Παρακαλούμε να μας ενημερώσετε σχετικά και, σημειώστε ότι το παρόν επέχει θέση οχλήσεως

**ΤΟ ΔΙΟΙΚΗΤΙΚΟ ΣΥΜΒΟΥΛΙΟ**
