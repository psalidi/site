---
title: ΤΕΛΕΥΤΑΙΑ ΝΕΑ ΓΙΑ ΤΑ ΘΕΜΑΤΑ ΤΗΣ ΓΕΙΤΟΝΙΑΣ ΜΑΣ
description: ΤΕΛΕΥΤΑΙΑ ΝΕΑ ΓΙΑ ΤΑ ΘΕΜΑΤΑ ΤΗΣ ΓΕΙΤΟΝΙΑΣ ΜΑΣ
tags: eggrafa
date: 2015-11-30T09:49:23+00:00
layout: layouts/drastiriotites.njk

---

<!-- excerpt -->

EΞΩΡΑΪΣΤΙΚΟΣ-ΠΟΛΙΤΙΣΤΙΚΟΣ

ΣΥΛΛΟΓΟΣ ΑΜΑΡΟΥΣΙΟΥ

¨ΖΩΟΔΟΧΟΣ ΠΗΓΗ¨

ΧΑΛΚΙΔΙΚΗΣ 17 &amp; ΖΩΟΔ.ΠΗΓΗΣ 2

www.psalidi-maroussi.gr

info@psalidi-maroussi.gr

**ΕΝΗΜΕΡΩΤΙΚΟ ΔΕΛΤΙΟ**

ΙΟΥΝΙΟΣ 2013

Την Κυριακή 2/6/2013 πραγματοποιήθηκε η τακτική γενική συνέλευση του Συλλόγου.

Με την ευκαιρία αυτή - κυρίως για όσους δεν μπόρεσαν να συμμετάσχουν- θα θέλαμε να σας ενημερώσουμε για τις δράσεις του Συλλόγου, καθώς και για τις εξελίξεις που υπάρχουν στα θέματα που απασχολούν τη γειτονιά μας.

- **ΑΤΤΙΚΗ ΟΔΟΣ**

Με βάση το πολύ σημαντικό πόρισμα της Υπηρεσίας των Επιθεωρητών Περιβάλλοντος του ΥΠΕΚΑ επισκεφθήκαμε το αρμόδιο Υπουργείο για να θέσουμε άμεσα τα ζητήματα που αφορούν τις υποχρεώσεις της Αττικής οδού και των συναρμοδίων Υπουργείων και να ζητήσουμε την έκδοση του τελικού πορίσματος της Υπηρεσίας των Επιθεωρητών Περιβάλλοντος.

Δυστυχώς η ίδια η Υπηρεσία επικαλούμενη και το θέμα της τυχόν κατάργησής της, αλλά και τα πολλά και μεγάλα θέματα που έχει προς διεκπεραίωση, δεν δεσμεύτηκε ότι θα προχωρήσει άμεσα στην τελική έκθεση, στην οποία επιμείναμε ότι θα πρέπει να λάβει υπόψη νεότερα δεδομένα για το θόρυβο και τη ρύπανση και να καθορίζει ποιος είναι αρμόδιος για την ‘τακτοποίηση’ των παραλείψεων που έχει διαπιστώσει. (Οι παραλείψεις αφορούσαν σε αυτά που προέβλεπε η ΜΠΕ της Αττικής οδού όσον αφορά τη φύτευση και την προστασία από το θόρυβο).

- **ΑΝΟΙΚΤΟ ΠΑΝΕΠΙΣΤΗΜΙΟ**

Το Ελληνικό Ανοικτό Πανεπιστήμιο(ΕΑΠ) υπέγραψε σύμβαση για τις εκπαιδευτικές του δραστηριότητες με την ΟΤΕ ACADEMY για την πενταετία 2013-2018 .

Η ΟΤΕ ACADEMY συνεχίζει να παραβιάζει το πολεοδομικό καθεστώς της περιοχής, δεδομένου ότι ενώ η περιοχή είναι αμιγούς κατοικίας λειτουργεί τριτοβάθμια εκπαίδευση(ΕΑΠ).

Δυστυχώς η Πολεοδομία προέβη σε έλεγχο μόνο οικοδομικών παραλείψεων και όχι σε έλεγχο των χρήσεων που πραγματοποιούνται στο κτίριο. Θεωρεί ότι δεν είναι αρμοδιότητά της.

Στο πλαίσιο των δυνατοτήτων του, ο Σύλλογός μας συνεχίζει να πιέζει την Πολεοδομία να προβεί στον πιο πάνω έλεγχο ως οφείλει με βάση τις αρμοδιότητές της.

- **ΡΕΜΑ οδού ΚΥΡΙΛΛΟΥ**

Έχουμε ζητήσει από το Δήμο να κάνει ένα τοιχίο αντιστήριξης για να δοθεί στην κυκλοφορία ο δρόμος σε όλο του το μήκος. Η Τεχνική Υπηρεσία ολοκλήρωσε τη μελέτη, την ενέκρινε το Δημοτικό Συμβούλιο (16-4-2013) και τώρα πρέπει να γίνει μελέτη Περιβαλλοντικών επιπτώσεων από εταιρία (δεν την κάνει ο Δήμος) και να προωθηθεί στην Περιφέρεια για έγκριση.

Η υλοποίηση από ότι φαίνεται θα χρειαστεί αρκετό χρόνο ακόμα. Εμείς θα απευθυνθούμε και στην Περιφέρεια για να ζητήσουμε επίσπευση της έγκρισης.

- **ΔΙΑΝΟΙΞΕΙΣ ΔΡΟΜΩΝ**

Από τους δρόμους που υπολείπονται να διανοιχθούν διανοίχθηκε μόνο η οδός Χαλκιδικής.

Ο Δήμος δηλώνει ότι θα γίνει άμεσα η ασφαλτόστρωσή της.

Η οδός Λακωνίας παραμένει με σκαλάκια .Ο Δήμος δηλώνει ότι ο δρόμος θα διανοιχθεί σύντομα όπως προβλέπεται από το ρυμοτομικό σχέδιο και το Διοικητικό συμβούλιο επιμένει στη νόμιμη διάνοιξη της οδού άμεσα .

Η οδός Κυρίλλου θα δοθεί κανονικά σε κυκλοφορία μετά τη διευθέτηση του ρέματος στο σημείο αυτό.

- **ΗΛΕΚΤΡΟΦΩΤΙΣΜΟΣ**

Ηλεκτροφωτίστηκε ο Β. Παράδρομος (29-10-2012) μετά και τη δική μας έγγραφη παρέμβαση προς τη ΔΕΗ. Επίσης τοποθετήθηκαν λαμπτήρες και σε άλλες νεοανοιχθείσες οδούς μετά από παρέμβασή μας στο Δήμο. Το αίτημα του Συλλόγου είναι να αντικατασταθούν όλοι οι κοινοί λαμπτήρες με λαμπτήρες οικονομίας, που φωτίζουν πολύ καλύτερα και να φωτιστούν όλοι οι νεοανοιγόμενοι δρόμοι.

- **ΟΔΟΣ ΒΥΡΩΝΟΣ**

Εγκρίθηκε από το Δημοτικό Συμβούλιο(16-4-2013) η μελέτη κατασκευής πεζοδρομίων από το Δήμο Αμαρουσίου καθώς και η ένταξη του έργου στο χρηματοδοτικό πρόγραμμα ‘αστική αναζωογόνηση 2012-2015‘ του Πράσινου Ταμείου για να προχωρήσει η υλοποίησή του.

Σε κάθε περίπτωση, παρακολουθούμε στενά το θέμα της μονοδρόμησης της εν λόγω οδού για την οποία δεν έχουμε καμία αντίρρηση, αρκεί το ένα από τα δύο ρεύματα να διέλθει από το Δήμο Πεύκης όπως ίσχυε και κατά το παρελθόν.

- **ΠΑΙΔΙΚΗ ΧΑΡΑ**

Ο Δήμος μετά από αίτημά μας ερεύνησε και κατέληξε στη διάθεση ενός τμήματος από τον κοινόχρηστο χώρο της πλατείας Λακωνίας, τον οποίο θα διευθετήσει σύντομα για την κατασκευή της παιδικής χαράς που πρόκειται να γίνει με πρωτοβουλία του Συλλόγου.

- **ΠΡΑΣΙΝΟ**

Πρόσφατα υλοποιήσαμε στην γειτονιά μας την 4η δενδροφύτευση.

Η συντήρηση και ενίσχυση του πρασίνου είναι για μας θέμα ζωτικής σημασίας.

Το μεγάλο ζήτημα είναι αν όλα αυτά τα δένδρα θα αντέξουν το καλοκαίρι. Για τον λόγο αυτό είναι επιτακτική ανάγκη να ποτίζονται τακτικά. Μετά από παρέμβασή μας, ο Δήμος υποσχέθηκε ότι θα ποτίζει τα δέντρα σε εβδομαδιαία βάση.

Σε κάθε περίπτωση, όσοι κάτοικοι έχουν κοντά στο σπίτι τους νέα φυτά καλό είναι να τα φροντίζουν (πότισμα, στερέωμα κλπ).

- **ΚΕΡΑΙΕΣ ΚΙΝΗΤΗΣ ΤΗΛΕΦΩΝΙΑΣ**

Το Δ.Σ.έχει πάρει απόφαση να μην τοποθετηθεί καμμία νέα κεραία κινητής τηλεφωνίας στη γειτονιά για λόγους πρόληψης της υγείας των κατοίκων της ήδη επιβαρυμένης γειτονιάς μας και προωθεί ενέργειες προς το Δήμο για να πάρει την ίδια απόφαση για το Ψαλίδι και παράλληλα να ελέγξει τη νομιμότητα των ήδη εγκατεστημένων κεραιών στην γειτονιά μας.

Σημειώνουμε ότι πολλά από τα παραπάνω θέματα είναι σύνθετα και για την αντιμετώπισή τους είναι απαραίτητη η νομική υποστήριξη του συλλόγου μας. Δεδομένων των οικονομικών δυσκολιών είναι καλοδεχούμενη η βοήθεια νομικών κατοίκων της γειτονιάς μας.

Σας καλούμε να συμμετέχετε στις δράσεις του Συλλόγου για να είστε ενημερωμένοι και γιατί όλοι είστε απαραίτητοι ώστε να έχουμε καλύτερα αποτελέσματα .

ΤΟ ΔΙΟΙΚΗΤΙΚΟ ΣΥΜΒΟΥΛΙΟ
