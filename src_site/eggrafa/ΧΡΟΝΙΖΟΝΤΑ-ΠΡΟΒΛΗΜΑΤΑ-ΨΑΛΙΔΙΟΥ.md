---
title: ΧΡΟΝΙΖΟΝΤΑ ΠΡΟΒΛΗΜΑΤΑ ΨΑΛΙΔΙΟΥ
description: ΧΡΟΝΙΖΟΝΤΑ ΠΡΟΒΛΗΜΑΤΑ ΨΑΛΙΔΙΟΥ
date: 2017-03-21T09:06:46+00:00
layout: layouts/drastiriotites.njk
tags:
  - "Προς υπηρεσίες"
---

<!-- excerpt -->

ΕΞΩΡΑΪΣΤΙΚΟΣ -ΕΚΠΟΛΙΤΙΣΤΙΚΟΣ

ΣΥΛΛΟΓΟΣ ΑΜΑΡΟΥΣΙΟΥ Μαρούσι 21/3/2017

« ΖΩΟΔΟΧΟΣ ΠΗΓΗ»

Χαλκιδικής 17 &amp;Ζωοδ. Πηγής 2,

15122 Μαρούσι

<info@psalidi-maroussi.gr>

ΠΡΟΣ : **ΔΗΜΟ ΑΜΑΡΟΥΣΙΟΥ**

**Γενικό Γραμματέα Δήμου Αμαρουσίου**

**Κο Γιώργο Διδασκάλου**

ΚΟΙΝ:1) Δήμαρχο Αμαρουσίου

Κο Γιώργο Πατούλη

2\) Αντιδήμαρχο Καθαριότητας και Τεχνικής Υπηρεσίας

Κο Βασίλειο Κόκκαλη

**ΘΕΜΑ :** **Χρονίζοντα προβλήματα Ψαλιδίου.**

**Κύριε Γενικέ.**

Τον Νοέμβριο του 2016, πραγματοποιήθηκε άλλη μία συνάντηση στα γραφεία του Δήμου Αμαρουσίου, όπου παρουσία σας καθώς επίσης του Δημάρχου Κου Πατούλη και Αντιδημάρχων έγινε από τα μέλη του Δ.Σ του Συλλόγου μας και πάλι, εκτενής αναφορά των προβλημάτων που αφορούν την περιοχή μας και χρονίζουν αδικαιολόγητα.

**Παρακαλούμε** όπως στο πλαίσιο των αρμοδιοτήτων σας, μας ενημερώσετε για την εξέλιξη των παρακάτω θεμάτων τα οποία συζητήθηκαν διεξοδικά στην εν λόγω συνάντηση **.**

1. **Διάνοιξη οδού Κυρίλλου**

Μετά τις εργασίες που έγιναν στο ρέμα Βύρωνα και αφορούν την αντιστήριξη από μέρους της Περιφέρειας των πρανών του ρέματος και την μερική ασφαλτόστρωση από μέρους του Δήμου ενός τμήματος του οδοστρώματος της οδού Κυρίλλου, παρακαλούμε όπως μας ενημερώσετε για τα παρακάτω:

- Αν έχει προγραμματισθεί και πότε ,από την Τεχνική Υπηρεσία του δήμου, η ολοκλήρωση της ασφαλτόστρωσης στο τμήμα εκείνο της οδού που ελευθερώθηκε μετά την κοπή των καλαμιών, με την κατασκευή κάγκελων για την προστασία πεζών και οχημάτων.
- Αν κατατέθηκε από μέρους των Υπηρεσιών του Δήμου (Κα Μπαϊρακτάρη) προς την Περιφέρεια η εκκρεμούσα Μελέτη ώστε να γίνει η διάνοιξη της οδού Κυρίλλου σε όλο το πλάτος της όπως περιγράφεται στο χωροταξικό σχέδιο.Αν μέχρι σήμερα δεν έχει πραγματοποιηθεί η κατάθεση, πότε προβλέπεται να κατατεθεί;
- Αν διερευνήθηκε από μέρους του αρμόδιου Γραφείου του Δήμου το ιδιοκτησιακό καθεστώς του παρακείμενου στο ρέμα οικοπέδου εντολή που έδωσε ο ίδιος ο Δήμαρχος.

Σας επισημαίνουμε και πάλι ότι η ολοκλήρωση του εν λόγω έργου, θα βελτιώσει τα μέγιστα την εικόνα της περιοχής αυτής που είναι σημείο εισόδου στο Μαρούσι και διέλευσης καθημερινά εκατοντάδων διερχόμενων πολιτών που χρησιμοποιούν τον σταθμό της Νερατζιώτισας (τελευταία σχετική η με Α.Π 6223/08-02-2017 αίτηση στη Διεύθυνση Τεχινκών Έργων, Τμήμα Κατασκευής &amp; Επίβλεψης έργων) .

2. **Διάνοιξη οδού Λακωνίας**

Το Δ.Σ του Συλλόγου μας εδώ και χρόνια παλεύει για λόγους ευταξίας και ισότιμης μεταχείρισης των κατοίκων του Ψαλιδίου, για την διάνοιξη της οδού Λακωνίας σε πρώτη φάση στο υπάρχον πλάτος της, με βάση το ρυμοτομικό σχέδιο της περιοχής αφού πρώτα αφαιρεθούν τα σκαλάκια στην αρχή της οδού τα οποία σκανδαλωδώς τοποθετήθηκαν.

Σε μία από τις πολλές συναντήσεις που είχαμε, μας παρουσιάστηκε από την Τεχνική υπηρεσία του Δήμου τοπογραφικό σχέδιο για διάνοιξη της Λακωνίας που προέβλεπε μεταξύ άλλων τη δημιουργία πεζοδρομίου στο τμήμα της σημερινής οδού και διαπλάτυνση αυτής αξιοποιώντας τμήμα του παρακείμενου οικοπέδου.

Παρακαλούμε επειδή το θέμα της διάνοιξης της οδού αυτής χρονοτριβεί αδικαιολόγητα να μας ενημερώσετε ποια είναι η εξέλιξη υλοποίησης του εν λόγω σχεδίου.

3. **Διαμόρφωση δρόμων που έχουν χαρακτηρισθεί με παλαιότερες αποφάσεις της Δημοτικής Αρχής ως δρόμοι ήπιας κυκλοφορίας – πεζόδρομοι.**

Ο Σύλλογος μας, επανειλημμένα έχει εκφράσει με παραστάσεις στους αρμόδιους παράγοντες του Δήμου την αναγκαιότητα διαμόρφωσης των δρόμων εκείνων της γειτονιάς μας που με παλαιότερες αποφάσεις του Δημοτικού Συμβουλίου έχουν χαρακτηρισθεί ως ήπιας κυκλοφορίας.

Οι δρόμοι για τους οποίους αναφερόμαστε είναι ο Β. Παράδρομος της Αττικής οδού, η Αιγαίου, η Πέλικα και η Ψαρών.

Ο Σύλλογός για την διαμόρφωση των εν λόγω δρόμων κατέθεσε πρόταση στο Δήμο και ζητά κατ’ελάχιστον την διαπλάτυνση των πεζοδρομίων και την πυκνή δενδροφύτευσή τους ώστε να ανακουφισθούν οι παρόδιοι κάτοικοι από τον μεγάλο κυκλοφοριακό φόρτο που δέχονται λόγω της γειτνίασης με τις μεγάλες υπερτοπικές χρήσεις που έχουν εγκατασταθεί στην περιοχή μας.

Παρακαλούμε όπως μας ενημερώσετε αν προβλέπεται στο άμεσο μέλλον η έναρξη διαμόρφωσης κάποιου από τους παραπάνω δρόμους.

4. **Κατασκευή πεζοδρομίων στην οδό Βύρωνος και μονοδρόμηση αυτής.**

Δεδομένου ότι η σημερινή εικόνα της οδού Βύρωνος είναι απαράδεκτη, με επιστολές που επανειλημμένως έχουμε καταθέσει στο Δήμο, ζητούμε την βελτίωση της οδού με την κατασκευή πεζοδρομίων και την μονοδρόμησή της.

Η ενημέρωση που είχαμε από την Δημοτική Αρχή κατά το παρελθόν ήταν ότι είχε εγκριθεί από το Δημοτικό Συμβούλιο του Δήμου (16-4-2013), μελέτη κατασκευής πεζοδρομίων με την ένταξη χρηματοδότησης του έργου στο αντίστοιχο πρόγραμμα “αστική αναζωογόνηση 2012-2015” του Πράσινου Ταμείου μελέτη που ποτέ δεν υλοποιήθηκε.

Σημειώνουμε ότι σε πολλά σημεία της οδού λόγω έλλειψης πεζοδρομίων έχουν γίνει πολλά ατυχήματα πεζών και υπάρχει άμεσος κίνδυνος να έχουμε και θύματα.

**Ο Δήμαρχος στην τελευταία συνάντηση που είχαμε στο Γραφείο του, μας ανέφερε ότι φέτος θα είναι η χρονιά διαμόρφωσης της οδού Βύρωνος.**

Παρακαλούμε να μας ενημερώσετε για την εξέλιξη του εν λόγω έργου, λαμβάνοντας υπόψη ότι η οδός είναι ανασφαλής για τους πεζούς σε όλο το μήκος της ως εκ τούτου ο Δήμος οφείλει να εξεύρει τρόπο και πρέπει να κατασκευάσει άμεσα τα πεζοδρόμια σε όλο το μήκος της οδού Βύρωνος από τη πλευρά του Αμαρουσίου.

5. **Αναθεώρηση - Σύνταξη νέας κυκλοφοριακής μελέτης για το Ψαλίδι**

Το Διοικητικό συμβούλιο του συλλόγου μας λαμβάνοντας υπόψη τα μέχρι σήμερα δεδομένα σε σχέση με το κυκλοφοριακό στη γειτονιά μας, καθώς και τη βούληση των κατοίκων, έχει ζητήσει επανειλημμένως την αναθεώρηση της κυκλοφοριακής μελέτης που εφαρμόστηκε από 10/07/2009 στην περιοχή «ΨΑΛΙΔΙ» .

Σύμφωνα με την, με Α.Π. 032264/15-07-2016 απάντηση του τμήματος Κυκλοφορίας και συγκοινωνίας, η περιοχή «Ψαλίδι» περιλαμβάνεται στη μελέτη «Επικαιροποίηση κυκλοφοριακών μελετών Πολεοδομικών Ενοτήτων στο Δ.Αμαρουσίου».Παρακαλούμε όπως μας ενημερώσετε για την εξέλιξη αυτής.

**6.Ηλεκτροφωτισμός οδούς Χαλκιδικής**

Μετά τη δάνοιξη της οδούς Χαλκιδικής ,από την Κυρίλλου έως την Λακωνίας δεν υπάρχει φωτισμός, οπότε η χρήση της οδού ,η οποία εξυπηρετεί όσους μετακινούνται προς το σταθμό ΗΣΑΠ Νερατζιώτισσα και τον προαστιακό είναι επικύνδηνη κατά τις νυχτερινές ώρες.Η παραβατικότητα είναι έντονη και δεν τιμά κανέναν αυτή η εικόνα (τελευταία σχετική η με Α.Π 6222/08-02-2017 αίτηση στη Διεύθυνση Τεχινκών Έργων) .

7. **Διάνοιξη νότιου παράδρομου**

Στην τελευταία συνάντηση που είχαμε, εκφράσαμε την αναγκαιότητα διάνοιξης του νότιου παραδρόμου της Αττικής οδού.Εφόσον επιτευχθεί η διάνοιξη του απομένοντος τμήματος, θα ανακουφισθεί σημαντικά η περιοχή μας από χιλιάδες αυτοκίνητα που βρίσκουν διέξοδο διαφυγής μέσα από τους δρόμους του Ψαλιδίου.Προϋπόθεση για την διάνοιξη είναι να ελεγχθεί το ιδιοκτησιακό καθεστώς τεσσάρων παρακείμενων ιδιοκτησιών του αδιάνοικτου τμήματος.Παρακαλούμε να μας ενημερώσετε αν διερευνήθηκε από μέρους του αρμόδιου Γραφείου του Δήμου το ιδιοκτησιακό καθεστώς των εν λόγω ιδιοκτησιών εντολή που έδωσε ο ίδιος ο Δήμαρχος.

Όλα τα παραπάνω προβλήματα, έχουν κατά το πρόσφατο παρελθόν αναλυθεί διεξοδικά σε μια σειρά από συναντήσεις που έχουν πραγματοποιηθεί με την Διοίκηση του Δήμου Αμαρουσίου.

Το Διοικητικό Συμβούλιο του Συλλόγου έχει εκφράσει προς την Δημοτική Αρχή την απογοήτευσή του για τον τρόπο με τον οποίο αντιμετωπίζονται από το Δήμο τα χρονίζοντα προβλήματα που απασχολούν τους κατοίκους της γειτονιάς μας.

**Κε Γενικέ, αναμένοντας τις απαντήσεις σας, ελπίζουμε να έχετε προγραμματίσει αποτελεσματικές ενέργειες που θα δίνουν λύσεις στα δίκαια αιτήματά μας και δε θα παραμπέμπουν στο απώτερο μέλλον την επίλυσή τους.**

Για το Διοικητικό Συμβούλιο

Ο Πρόεδρος Η Γεν. Γραμματέας

Δημήτριος Θεοχάρης Ελευθερία Αθανασοπούλου
