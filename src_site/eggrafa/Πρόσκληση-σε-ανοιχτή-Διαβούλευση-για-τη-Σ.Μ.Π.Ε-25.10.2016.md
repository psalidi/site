---
title: Πρόσκληση σε ανοιχτή Διαβούλευση για τη Σ.Μ.Π.Ε 25.10.2016
description: Πρόσκληση σε ανοιχτή Διαβούλευση για τη Σ.Μ.Π.Ε 25.10.2016
tags:
  - eggrafa
date: 2016-10-21T19:31:09+00:00
layout: layouts/drastiriotites.njk

---

<!-- excerpt -->

**Πρόσκληση από το Δήμαρχο Αμαρουσίου Γ. Πατούλη προς τον Υπουργό Περιβάλλοντος και Ενέργειας Π. Σκουρλέτη και την Περιφερειάρχη Αττικής Ρ. Δούρου να παραστούν στην Ανοιχτή Διαβούλευση στο Δήμο Αμαρουσίου για τη ΣΜΠΕ και το ΕΧΣ νομιμοποίησης του Mall -** **_(20/10/2016)_**

Με επιστολή του ο Δήμαρχος Αμαρουσίου κ. Γιώργος Πατούλης προσκαλεί τον Υπουργό Περιβάλλοντος και Ενέργειας κ. Παναγιώτη Σκουρλέτη και την Περιφερειάρχη Αττικής κα Ρένα Δούρου να παραστούν στην Ανοικτή Διαβούλευση που θα πραγματοποιηθεί στο Δήμο Αμαρουσίου για τη ΣΜΠΕ και το ΕΧΣ νομιμοποίησης του Mall.

Η απόφαση για την πραγματοποίηση της Ανοικτής Διαβούλευσης, που θα διεξαχθεί **την Τρίτη 25 Οκτωβρίου 2016 και ώρα 11:30 το πρωί στο Δημαρχείο Αμαρουσίου,** ελήφθη κατά την χθεσινή συνεδρίαση της Διαπαραταξιακής Επιτροπής.
Η Επιτροπή έχει συγκροτηθεί για τη Διεκδίκηση ανταποδοτικών έργων, ενόψει της Στρατηγικής Μελέτης Περιβαλλοντικών Επιπτώσεων (ΣΜΠΕ), Ειδικού Χωρικού Σχεδίου (Ε.Χ.Σ.), για την περιοχή του πρώην Ολυμπιακού Χωριού Τύπου.

Τα μέλη που συγκροτούν την Επιτροπή είναι τα εξής:

1. Ο Δήμαρχος Αμαρουσίου κ. Γιώργος Πατούλης
2. Ο Πρόεδρος του Δημοτικού Συμβουλίου κ. Επαμεινώνδας Γαρδέλης
3. Η Αντιδήμαρχος κα Ρένα Χαλιώτη
4. Ο Αντιδήμαρχος και Πρόεδρος της Δημοτικής Επιτροπής Διαβούλευσης κ. Βασίλειος Κόκκαλης, με αναπληρωτή το Δημοτικό Σύμβουλο κ. Δημήτριο Σμυρνή
5. Ο επικεφαλής της Δημοτικής Παράταξης « Ενότητα, Ανατροπή και Έργο για το Μαρούσι» κ. Ελευθέριος Μαγιάκης, με αναπληρώτρια τη Δημοτική Σύμβουλο κα Αικατερίνη Ψάλτη
6. Ο επικεφαλής της Δημοτικής Παράταξης «Μαρούσι η Πόλη μας» κ. Κων/νος Βλάχος, με αναπληρωτή το Δημοτικό Σύμβουλο κ. Ιωάννη Κορομπίλη
7. Ο Δημοτικός Σύμβουλος κ. Κων/νος Ρώτας, με αναπληρωτή τον Αντιδήμαρχο κ. Σπύρο Σταθούλη
8. Ο Δημοτικός Σύμβουλος κ. Δημήτρης Καρλαύτης, με αναπληρωτή το Δημοτικό Σύμβουλο κ. Ευθύμιο Τσίγκα
9. Ο εκπρόσωπος του Εξωραϊστικού Πολιτιστικού Συλλόγου «Ζωοδόχος Πηγή» Ψαλιδίου Αμαρουσίου κ. Δημήτριος Θεοχάρης
10. Η εκπρόσωπος του Εξωραϊστικού – Πολιτιστικού Συλλόγου Αμαρουσίου κα Δήμητρα Τσουκλείδου
11. Ο εκπρόσωπος του Εξωραϊστικού &amp; Περιβαλλοντικού Συλλόγου Κατοίκων Αγ. Θωμά κ. Άκης Καραϊωσηφίδης.

**Αναλυτικά η επιστολή αναφέρει:**

Προς:

Υπουργό Περιβάλλοντος και Ενέργειας, **κ.** **Παναγιώτη Σκουρλέτη**

Περιφερειάρχη Αττικής, **κα** **Ρένα Δούρου**

**Θέμα: Πρόσκληση σε Ανοικτή Διαβούλευση στο Δήμο Αμαρουσίου για την Σ.Μ.Π.Ε. και το Ε.Χ.Σ. νομιμοποίησης του Mall**

Κύριε Υπουργέ

Κυρία Περιφερειάρχη

Όπως γνωρίζετε έχει δοθεί προς δημόσια διαβούλευση η **Στρατηγική Μελέτη Περιβαλλοντικών Επιπτώσεων** για την έκδοση **Ειδικού Χωρικού Σχεδίου** νομιμοποίησης του πρώην Ολυμπιακού Χωριού Τύπου που σήμερα στεγάζει το The Mall Athens. Η συγκεκριμένη Σ.Μ.Π.Ε. εκπονήθηκε μετά την πρόσφατη απόφαση του Σ.τ.Ε. .

Η άποψη του Δήμου Αμαρουσίου όσον αφορά το συγκεκριμένο θέμα είναι ξεκάθαρη και μάλιστα αποτυπώνεται και στις αποφάσεις της δια-παραταξιακής επιτροπής διαβούλευσης που έχουμε συγκροτήσει , στην οποία μετέχουν εκπρόσωποι της Δημοτικής Αρχής και όλων των δημοτικών παρατάξεων, καθώς και εκπρόσωποι συλλόγων και φορέων της πόλης .

Θεωρούμε με αφορμή τη συζήτηση για τη νομιμοποίηση του Mall, ότι στο Μαρούσι έχει συντελεστεί τα προηγούμενα είκοσι χρόνια ένα «περιβαλλοντικό έγκλημα». Προστέθηκαν εκατοντάδες χιλιάδες τετραγωνικά μέτρα εμπορικών χρήσεων , με τεράστιες περιβαλλοντικές, οικονομικές και κοινωνικές επιπτώσεις .

Το «έγκλημα» αυτό είναι διαχρονικό. Οι ευθύνες βαρύνουν όλες τις κυβερνήσεις και όλες τις διοικήσεις της πρώην Νομαρχίας και νυν Περιφέρειας. Όλα αυτά τα χρόνια το Μαρούσι «πληρώνει» τις επιπτώσεις των αυθαίρετων και παράνομων αποφάσεων που ελήφθησαν σε άλλα «κέντρα», ερήμην των κατοίκων της πόλης. Κι έχουμε διαπιστώσει ότι από καμία πλευρά όλο αυτό το διάστημα δεν έγινε η παραμικρή προσπάθεια να αποκατασταθεί η ζημιά που υπέστη η πόλη. Δεν χρηματοδοτήθηκαν έργα αποκατάστασης του περιβαλλοντικού ισοζυγίου, αλλά αντίθετα δημεύθηκαν περιουσίες συμπολιτών μέσα από τη θέσπιση ΖΟΕ εντός της πόλης. Δεν χρηματοδοτήθηκαν έργα για την ενίσχυση των υποδομών και τη βελτίωση των κυκλοφοριακών συνθηκών, ώστε να καλυφθούν οι ανάγκες των γειτονιών που βρίσκονται γύρω από το Mall κι επιβαρύνθηκαν από τη λειτουργία του.

Από το περιεχόμενο της Σ.Μ.Π.Ε. που μας κατατέθηκε, διαπιστώσαμε ότι αυτή δεν πληροί ούτε καν τα ελάχιστα επιστημονικά κριτήρια και χαρακτηριστικά που θα έπρεπε. Δεν αντιμετωπίζει σοβαρά τα μεγάλα προβλήματα που έχει δημιουργήσει όλα τα προηγούμενα χρόνια η λειτουργία του Εμπορικού Κέντρου. Υπό φυσιολογικές συνθήκες όφειλε η πολιτική ηγεσία του Υπουργείου Περιβάλλοντος να την επιστρέψει πίσω αυτή την ΣΜΠΕ, κι όχι να την θέτει σε δημόσια διαβούλευση. Κι όχι να συζητά με τόσο χαμηλωμένο τον πήχη των απαιτήσεων από την εταιρεία διαχείρισης του Mall. Επίσης , όφειλε να έχει προετοιμάσει κι ένα σχέδιο έργων και παρεμβάσεων από πλευράς Κεντρικής Εξουσίας, προκειμένου να συμβάλλει και το Κράτος στην αποκατάσταση της ζημιάς που έχει υποστεί η πόλη μας. Την ίδια στάση θα έπρεπε να έχει κρατήσει και η Περιφέρεια Αττικής, η οποία «χρωστά» στο Μαρούσι έργα.

Θεωρούμε ότι ένα τόσο σημαντικό ζήτημα δεν μπορεί να επιλυθεί με μια διαβούλευση που γίνεται μέσω επιστολών , σε τόσο σύντομο χρόνο και με συναντήσεις πίσω από κλειστές υπουργικές πόρτες, όπου μοιράζονται τα αντισταθμιστικά οφέλη με μικροκομματικά κριτήρια κάτω από το τραπέζι, όπως μας πληροφορούν.

Για το Δήμο Αμαρουσίου η συζήτηση για τη Σ.Μ.Π.Ε. και το Ε.Χ.Σ. που αφορά τον πρώην Ολυμπιακό Χωριό Τύπου πρέπει να είναι ουσιαστική και δημόσια.**Και η συζήτηση αυτή πρέπει να γίνει «στον τόπο που έχει συντελεστεί το περιβαλλοντικό και όχι μόνον έγκλημα».**

Για τους παραπάνω λόγους η διαπαραταξιακή επιτροπή διαβούλευσης που έχουμε συγκροτήσει αποφάσισε να διοργανώσει **Ανοιχτή Διαβούλευση την προσεχή Τρίτη 25 Οκτωβρίου 2016, στις 11.30 το πρωί, στο Δημαρχείο Αμαρουσίου**, **στην οποία σας καλούμε να παραστείτε.**

**Θεωρούμε ότι η παρουσία σας είναι και επιβεβλημένη και απαραίτητη,** προκειμένου αφενός να ακούσετε από κοντά τις απόψεις των φορέων και των κατοίκων του Αμαρουσίου πάνω στο ζήτημα αυτό. Αφετέρου, για να μας παρουσιάσετε και τις δικές σας θέσεις πάνω στη ΣΜΠΕ και το ΕΧΣ αλλά και το σχέδιο σας, ώστε να αντιμετωπιστούν οι συνέπειες από τη λειτουργία του Mall και των άλλων «εμπορικών μεγαθηρίων» στην πόλη του Αμαρουσίου.

**Εν αναμονή της θετικής σας ανταπόκρισης στην πρόσκλησή μας.**

**Με εκτίμηση**

**Γιώργος Πατούλης**

**Δήμαρχος Αμαρουσίου**

**Πρόεδρος Κεντρικής Ένωσης Δήμων Ελλάδος**
