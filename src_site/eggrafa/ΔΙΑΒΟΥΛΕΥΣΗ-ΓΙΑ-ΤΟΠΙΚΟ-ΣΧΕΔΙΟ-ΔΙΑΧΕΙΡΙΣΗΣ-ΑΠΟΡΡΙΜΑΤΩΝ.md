---
title: ΔΙΑΒΟΥΛΕΥΣΗ ΓΙΑ ΤΟΠΙΚΟ ΣΧΕΔΙΟ ΔΙΑΧΕΙΡΙΣΗΣ ΑΠΟΡΡΙΜΑΤΩΝ
description: ΔΙΑΒΟΥΛΕΥΣΗ ΓΙΑ ΤΟΠΙΚΟ ΣΧΕΔΙΟ ΔΙΑΧΕΙΡΙΣΗΣ ΑΠΟΡΡΙΜΑΤΩΝ
tags: eggrafa
date: 2017-03-21T09:03:25+00:00
layout: layouts/drastiriotites.njk

---

<!-- excerpt -->

ΕΞΩΡΑΪΣΤΙΚΟΣ -ΕΚΠΟΛΙΤΙΣΤΙΚΟΣ ΣΥΛΛΟΓΟΣ Μαρούσι, 18/3/2017

ΑΜΑΡΟΥΣΙΟΥ « ΖΩΟΔΟΧΟΣ ΠΗΓΗ»

Χαλκιδικής 17 &amp;Ζωοδ. Πηγής, 15122, Μαρούσι

<info@psalidi-maroussi.gr>

**ΠΡΟΣ**

**Την Επιτροπή Διαβούλευσης Δήμου Αμαρουσίου**

Υπόψη Προέδρου της κ. Βασίλη Κόκκαλη

**ΚΟΙΝ:Δήμαρχο Αμαρουσίου** κ. Γεώργιο Πατούλη

ΘΕΜΑ: «Διαβούλευση για το τοπικό σχέδιο διαχείρισης απορριμμάτων του Δήμου Αμαρουσίου – ΧΕΥ Κύμης».

ΣΧΕΤ. α) Η 11488 από 16/3/17 πρόσκληση της Επιτροπής Διαβούλευσης, μαζί με την αναφερόμενη Μελέτη του ΕΜΠ

β) Το από 17/3/17 Δελτίο Τύπου του Δήμου Αμαρουσίου

Κύριε Πρόεδρε,

Το Ψαλίδι είναι μια περιοχή αμιγούς κατοικίας του Δήμου μας, η οποία, γνωρίζετε ότι, πλήττεται υπερβολικά από την λειτουργία των υπερτοπικών εγκαταστάσεων, όπως είναι το MALL, το Υπουργείο Παιδείας και ο συγκοινωνιακός κόμβος της Νερατζιώτισσας. Οι εγκαταστάσεις αυτές επιβαρύνουν με αυξημένη κυκλοφορία και ανεξέλεγκτη στάθμευση τη γειτονιά μας, δοκιμάζοντας την καθημερινότητα των κατοίκων, αλλά και το περιβάλλον. Εξ αιτίας αυτού, Δημοτική Αρχή, και προσωπικά ο Δήμαρχος Αμαρουσίου, κ. Πατούλης, έχει δεσμευτεί για τη διεκδίκηση της έκτασης του ΧΕΥ από το Δημόσιο, ώστε να αποδοθεί ως χώρος πρασίνου στους κατοίκους της περιοχής.

Αντ’ αυτού ξαφνιαστήκαμε και αναστατωθήκαμε όταν πληροφορηθήκαμε ότι το ΧΕΥ της Κύμης προτείνεται ως Βασικό Πράσινο Σημείο του Δήμου Αμαρουσίου στη μελέτητου Εθνικού Μετσόβιου Πολυτεχνείου που φέρνετε προς διαβούλευση στην Επιτροπή σας.Είμαστε κάθετα και κατηγορηματικά αντίθετοι στην άστοχη αυτή επιλογή, η οποία δεν λαμβάνει υπόψη ούτε το πάγιο αίτημα των κατοίκων της περιοχής μας για τη μετατροπή του ΧΕΥ σε χώρο πρασίνου και αναψυχής, ούτε, την αντικειμενική δυσκολία πρόσβασης στο εν λόγω σημείο, που υποχρεωτικά περνάει μέσα από τη γειτονιά μας.

Είναι αλήθεια όμως, ότι ο Δήμος Αμαρουσίου, αμέσως μετά την κίνηση διαμαρτυρίας του Συλλόγου μας, επανεξέτασε το θέμα και εξέδωσε δελτίο τύπου, στο οποίο επανέλαβε την αρχική του θέση για τη διεκδίκηση του χώρου αυτού, σαν χώρο πρασίνου και δεσμεύτηκε να αναζητήσει εναλλακτική λύση για την οριοθέτηση του Βασικού Πράσινου Σημείου της μελέτης.

Στην έκτακτη συνεδρίαση που συγκάλεσε το Δ.Σ. του Συλλόγου μας, για το ζήτημα αυτό, με την αθρόα συμμετοχή των κατοίκων μας, παρευρέθηκε και ο Αντιδήμαρχος Αμαρουσίου, κ. Βασίλης Κόκκαλης, ο οποίος μας ενημέρωσε για την απόφαση της Δημοτικής Αρχής να αποσύρει από τη μελέτη την επιλογή του ΧΕΥ και μας διαβεβαίωσε για την αδιασάλευτη θέση του Δήμου σε ότι αφορά τη διεκδίκηση της έκτασης αυτής ως χώρο πρασίνου.

Κατόπιν αυτών, ο Σύλλογός μας επιθυμεί να θέσει υπόψη της Επιτροπής σας, τα ακόλουθα:

1. Θεωρούμε ότι υπό τις παρούσες συνθήκες, η καλύτερη επιλογή θα ήταν να αναβληθεί η συζήτηση του θέματος, έως ότου να είναι έτοιμη μια αναθεωρημένη μελέτη του ΕΜΠ χωρίς την επιλογή του ΧΕΥ Κύμης.

2. Εκφράζουμε την αντίθεσή μας στην οποιαδήποτε άλλη χρήση του ΧΕΥ Κύμης, εκτός από χώρο πρασίνου, τον οποίο διεκδικούμε ως ελάχιστη προσφορά στο ισοζύγιο περιβαλλοντικής επιβάρυνσης της περιοχής μας.

3. Δηλώνουμε τη θέλησή μας να διεκδικήσουμε, μαχητικά, την έκταση του ΧΕΥ,προκειμένου να μετατραπεί σε ένα χώρο πρασίνου και αναψυχής.

4. Προτείνουμε να συμπεριληφθεί στην αναθεωρημένη μελέτη η πρόβλεψη δημιουργίας «Γωνιάς Ανακύκλωσης Γειτονιάς» εντός τη Π.Ε. Ψαλιδίου, σε χώρο που θα καθορισθεί σε συνεργασία του Δήμου με το Σύλλογό μας.

Κε Πρόεδρε, θέλουμε να πιστεύουμε ότι ο Δήμος Αμαρουσίου θα τηρήσει τις δεσμεύσεις του σε ότι αφορά τη μη οριοθέτηση του ΧΕΥ Κύμης, ως Βασικού Πράσινου Σημείου και αντ΄ αυτού θα ενδυναμώσει την προσπάθειά του για τη διεκδίκηση της έκτασης και τη μετατροπή της σε χώρο πρασίνου και αναψυχής.

Ο Σύλλογός μας και όλοι οι κάτοικοι του Ψαλιδίου διαδηλώνουμε την αμετάθετη θέση μας να μην επιτρέψουμε άλλη χρήση για το ΧΕΥ Κύμης, πλην της μετατροπής της σε χώρο πρασίνου και αναψυχής και θα παλέψουμε γι αυτό, με κάθε πρόσφορο μέσο και με μαχητική διάθεση.

Για το Διοικητικό Συμβούλιο

Ο Πρόεδρος Η Γεν. Γραμματέας

Δημήτριος Θεοχάρης Ελευθερία Αθανασοπούλου
