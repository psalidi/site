---
title: ΕΠΙΣΤΟΛΗ ΣΤΟΝ ΔΗΜΟ ΑΜΑΡΟΥΣΙΟΥ ΓΙΑ ΤΟ ΤΕΧΝΙΚΟ ΠΡΟΓΡΑΜΜΑ 2021
layout: layouts/eggrafa.njk
tags: eggrafa
date: 2020-10-29T17:11:34.039Z
image: /assets/uploads/images/texnikoprogramma2021.jpg
description: Τεχνικό Πρόγραμμα 2021
attachment: /assets/uploads/images/επιστολη_διαβουλ_τπ21_291020_ψαλιδι.docx
---
Σας ενημερώνουμε ότι, την Πέμπτη, 29/10/2020 πραγματοποιήθηκε, διαδικτυακά, η συνεδρίαση της Δημοτικής Επιτροπής Διαβούλευσης, με αντικείμενο την εξέταση του σχεδίου Τεχνικού  Προγράμματος του Δήμου Αμαρουσίου, για το επόμενο έτος 2021. 

Από πλευράς του Δήμου συμμετείχαν ο Δήμαρχος κ. Αμπατζόγλου, ο Πρόεδρος της Επιτροπής κ. Σμυρνής και οι Αντιδήμαρχοι κ.κ Τσιπουράκης, Σταθούλης, Κάββαλος, Ρώτας και Νικολαράκος.

Το Δ.Σ. του Συλλόγου εξέτασε αναλυτικά την πρόταση του Δήμου και κατέληξε στα ακόλουθα συμπεράσματα, όσον αφορά τη γειτονιά μας:

**\- Για μία ακόμη χρονιά, το Ψαλίδι απουσιάζει από τον κατάλογο τεχνικών έργων (!),**

**\- Υπάρχουν γενικές κατηγορίες έργων, (λ.χ. διανοίξεις οδών, ασφαλτοστρώσεις, κατασκευή πεζοδρομίων κ.α.) χωρίς να εξειδικεύεται πού ακριβως θα εκτελεστούν αυτά.**

**\- Αρκετά από τα περιγραφόμενα έργα, δεν έχουν εξασφαλισμένη τη χρηματοδότηση, ακόμη.**

Στο πλαίσιο αυτό,  ο Σύλλογος απέστειλε το παρακάτω έγγραφο, εκφράζοντας τη δυσαρέσκειά του, αλλά και προτείνοντας ένα κατάλογο παρεμβάσεων που μπορούν να συμπεριληφθούν στο Τεχνικό Πρόγραμμα, μέσα από την εξειδίκευση των γενικών κωδικών του προγράμματος.

Στην παρέμβασή του, ο Πρόεδρος του Συλλόγου, κ. Κώστας Σολδάτος **εξέφρασε  την δυσαρέσκεια των κατοίκων του Ψαλιδίου**, τονίζοντας ότι τα τελευταία 10 τουλάχιστον χρόνια, δεν έχει προγραμματιστεί κανένα μεγάλο τεχνικό έργο στο Ψαλιδι (αν εξαιρέσουμε το δίκτυο ομβρίων που έγινε το 2016). 

Για το λόγο αυτό ζήτησε να υπάρξει εξειδίκευση των γενικών κωδικών, ώστε το πρόγραμμα να συμπεριλάβει και ορισμένες, τουλάχιστον,  από τις προτάσεις που έχει υποβάλλει ο Σύλλογος. 

Επίσης, πρότεινε **να συμπεριληφθούν και οι αναγκαίες μελέτες που αφορούν την προετοιμασία των τεχνικών παρεμβάσεων που υποχρεούται να εκτελέσει η ιδιοκτήτρια εταιρία του MALL**, ως προϋπόθεση της νομιμοποίησής του. Το Π.Δ. 24.12.19 προβλέπει ότι οι αναγκαίες παρεμβάσεις θα πρέπει να υλοποιηθούν, από την ιδιοκτήτρια εταιρία,  εντός 18 μηνών, άρα η πλευρά του Δήμου Αμαρουσίου, που είναι υποχρεωμένη να παρέχει την αναγκαία συνδρομή, θα πρέπει να προλάβει κάθε καθυστέρηση στην εκτέλεση τους. 

Ο Δήμαρχος Αμαρουσίου, υπεραμύνθηκε της δομής του Τεχνικού Προγράμματος, διευκρινίζοντας ότι οι γενικές κατηγορίες των έργων παρέχουν στη διοίκηση ευελιξία να παρεμβαίνει εκεί που κρίνεται αναγκαίο κάθε στιγμή. 

Παρόλα αυτά, υποσχέθηκε ότι με την εξειδίκευση των έργων θα καλυφθούν αρκετά από τα αιτήματα των Συλλόγων.  Σε ό,τι αφορά το Ψαλίδι, αναφέρθηκε στην απόφαση του Δήμου να χαρακτηρίσει το ΧΕΥ Κύμης, κοινόχρηστο χώρο πρασίνου και ενημέρωσε ότι υπάρχουν συζητήσεις με τους όμορους Δήμους Ηρακλείου και Πεύκης (στους οποίους ανήκει ένα μικρό τμήμα της έκτασης), με σκοπό να αποκτηθεί το ακίνητο, από το Υπερταμείο.

Κατόπιν των ανωτέρω, ζητήσαμε συνάντηση με τον κ. Δήμαρχο, προκειμένου να λάβουμε συγκεκριμένες δεσμεύσεις για το ποια έργα μπορούν να υλοποιηθούν στο Ψαλίδι, εντός  του πλαισίου του προγράμματος. 

Μεταξύ των προτάσεων που θα θέσουμε είναι η εκ νέου ενεργοποίηση του Δήμου, για την επέκταση του δικτύου φυσικού αερίου, καθόσον, βλέπουμε να υπάρχει καθυστέρηση στην πρόοδο του έργου. 

Υπενθυμίζουμε ότι, τον προηγούμενο Ιούνιο πραγματοποιήθηκε μια πρώτη τριμερής συνάντηση μεταξύ  Εταιρίας Αερίου,  Δήμου & Συλλόγου και έκτοτε αναμένεται να οριστικοποιηθεί το κόστος του έργου, ώστε να σταθμιστεί και το ύψος της οικονομικής συνδρομής που θα απαιτηθεί από πλευράς του Δήμου μας. 

Για κάθε εξέλιξη θα σας κρατήσουμε ενήμερους.

Με εκτίμηση, 

Το Δ.Σ.