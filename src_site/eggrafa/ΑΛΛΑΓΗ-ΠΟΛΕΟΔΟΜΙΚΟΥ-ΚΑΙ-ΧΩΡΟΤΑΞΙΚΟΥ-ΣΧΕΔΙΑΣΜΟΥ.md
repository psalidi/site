---
title: ΑΛΛΑΓΗ ΠΟΛΕΟΔΟΜΙΚΟΥ ΚΑΙ ΧΩΡΟΤΑΞΙΚΟΥ ΣΧΕΔΙΑΣΜΟΥ
description: ΑΛΛΑΓΗ ΠΟΛΕΟΔΟΜΙΚΟΥ ΚΑΙ ΧΩΡΟΤΑΞΙΚΟΥ ΣΧΕΔΙΑΣΜΟΥ
tags: eggrafa
date: 2015-02-19T13:05:37+00:00
layout: layouts/dimosieymata.njk
---
ΡΙΖΙΚΗ ΑΛΛΑΓΗ ΠΟΛΕΟΔΟΜΙΚΟΥ ΚΑΙ ΧΩΡΟΤΑΞΙΚΟΥ ΣΧΕΔΙΑΣΜΟΥ - ΑΛΛΑΓΕΣ ΧΡΗΣΗΣ ΓΗΣ
<!-- excerpt -->
### 24/06/2014

###  

### ΗΛΕΚΤΡΟΝΙΚΟ ΕΝΤΥΠΟ «protothema.gr»

### Αλλάζει ριζικά ο πολεοδομικός και χωροταξικός σχεδιασμός με το νομοσχέδιο του ΥΠΕΚΑ που ψηφίζεται αύριο με τη διαδικασία του κατεπείγοντος - Καταργούνται οι περιοχές αμιγούς κατοικίας, επιτρέπεται πλήθος χρήσεων για διευκόλυνση πολιτών και επενδυτών 

Την κατάργηση της αμιγούς και γενικής κατοικίας και τη δημιουργία 18 συνολικά κατηγοριών χρήσεων γης που αντιστοιχούν σε 6.000 κωδικούς δραστηριοτήτων (ΚΑΔ) που περιλαμβάνει η λίστα του υπουργείου Οικονομικών, προβλέπει νομοσχέδιο του υπουργείου Περιβάλλοντος που αναθεωρεί εκ βάθρων τoν πολεοδομικό και χωροταξικό σχεδιασμό της χώρας. Το σχέδιο (Χωροταξική και Πολεοδομική Μεταρρύθμιση-Βιώσιμη Ανάπτυξη) που κατατέθηκε χθες, Δευτέρα, στη Βουλή και αναμένεται να ψηφιστεί αύριο, Τετάρτη, με τη διαδικασία του κατεπείγοντος από την Ολομέλεια καθώς αποτελεί ένα από τα προαπαιτούμενα για την εκταμίευση της δόσης του Ιουνίου, ανοίγει σημαντικά την βεντάλια στις επιτρεπόμενες χρήσεις, «αφουγκραζόμενο» τις επιταγές της εποχής αλλά και τις δομικές αλλαγές που έχουν επέλθει από τη θεσμοθέτηση του προηγούμενου νόμου που ήταν πριν 27 χρόνια!



 Είναι ωστόσο «ελαφρύτερο» από τους αρχικούς σχεδιασμούς του ΥΠΕΚΑ καθώς αφαιρέθηκαν οι διατάξεις που δεν αποτελούν μνημονιακή υποχρέωση, δηλαδή οι ρυθμίσεις για τους οικοδομικούς συνεταιρισμούς και για τις ιδιωτικές πολεοδομήσεις, που θα θεσμοθετηθούν ξεχωριστά μέσα στις επόμενες εβδομάδες.

 «Είναι κρίσιμο και απαραίτητο να εκσυγχρονιστεί και να εξειδικευτεί στις σημερινές ανάγκες, να προστεθούν νέες χρήσεις και λειτουργίες που εμφανίστηκαν την τελευταία 25ετία αλλά και να διορθωθούν στρεβλώσεις που υπήρχαν» τονίζουν από το ΥΠΕΚΑ. Ως παράδειγμα φέρνουν το γεγονός ότι μέχρι σήμερα δεν επιτρέπονταν οι φούρνοι και τα κουρεία στην περιοχή αμιγούς κατοικίας αν και αφορούν καθημερινές ανάγκες των κατοίκων, οι τράπεζες και τα ταξιδιωτικά γραφεία στις περιοχές τουρισμού παρότι σχετίζονται άμεσα με το τουριστικό προϊόν, τα επαγγελματικά εργαστήρια στις περιοχές χονδρικού εμπορίου (παρότι σήμερα το εμπόριο, ιδιαίτερα το εισαγωγικό ή εξαγωγικό αλλά και το εμπόριο αγροτικών προϊόντων, περιλαμβάνει κάποια μορφή μεταποίησης ή συσκευασίας). «Όλοι, πολίτες και επιχειρήσεις, θα γνωρίζουν με μια ματιά, ή με λίγα κλικς, τί επιτρέπεται και που. Μπαίνει τέλος στις ειδικές περιπτώσεις, στα θολά τοπία, στις ανάγκες ερμηνειών. Μπαίνει τέλος στις πιθανότητες για «αλισβερίσι», «ρουσφέτι», χρηματισμό και διαφθορά» τονίζουν από το υπουργείο.

##### Ειδικότερα με βάση τις ρυθμίσεις το νέο πολεοδομικό νομοσχέδιο προβλέπει τις εξής αλλαγές στις χρήσεις γης:

**Κατοικία (Κ1)**

Πρόκειται για περιοχές όπου αντικαθιστούν την παλιά περιοχή «αμιγούς» κατοικίας και στις οποίες επιτρέπεται η χρήση κατοικίας. Στις περιοχές που διέπονται από ειδικά διατάγματα (ΠΔ, βασιλικά κ.α) και με αυτά επιτρέπεται μόνο η κατοικία (πλην προσδιορισμένων χώρων στο ρυμοτομικό σχέδιο όπου επιτρέπονται και επιπλέον χρήσεις κοινόχρηστες και κοινωφελείς, διοίκησης, εμπορίου, αναψυχής κτλ), κατά την αναθεώρηση, είτε διατηρούνται οι υπάρχουσες χρήσεις είτε προβλέπονται σε άλλη θέση με παράλληλη κατάργηση της ισχύουσας και με τη δυνατότητα επαναπροσδιορισμού του περιεχομένου τους προκειμένου να διασφαλίζεται η εξυπηρέτηση των αναγκών της περιοχής. Εντός των ανωτέρω προσδιορισμένων χώρων και βάσει των αναγκαιοτητών που υποδεικνύουν οι σχετικές μελέτες, δύναται να επιτρέπονται χρήσεις οι οποίες προβλέπονται από την κατηγορία Πολεοδομικού Κέντρου. Σε αυτή περιλαμβάνονται ξενοδοχεία, εμπορικά, κτίρια περίθαλψης, τράπεζες, κέντρα διασκέδασης, πρατήρια καυσίμων κ.α. Στις περιοχές που δεν διέπονται από ειδικά διατάγματα, μπορούν να χαρακτηριστούν περιοχές Κ1 μόνο όπου διαπιστώνεται ότι στο πρόσωπο τμημάτων οδών μεταξύ διασταυρώσεων με άλλους οδούς: α) το σύνολο των κτισμένων κτιρίων, πλην των γωνιακών, αποτελούν κατοικίες (μονοκατοικίες – πολυκατοικίες) και β) τα κτισμένα οικόπεδα υπερβαίνουν το 80% του συνόλου των οικοπέδων. Σε κάθε περίπτωση, στις περιοχές προς πολεοδόμηση, τα γήπεδα που έχουν πρόσωπο επί των εθνικών, επαρχιακών και κύριων δημοτικών οδών, δεν μπορούν να χαρακτηρίζονται ως περιοχές Κ1.

**Κατοικία επιπέδου γειτονιάς (Κ2)**


 Οι περιοχές κατοικίας επιπέδου γειτονιάς Κ2 αποτελούν περιοχές κατοικίας οι οποίες εξυπηρετούνται στο επίπεδο της γειτονιάς από τις απαραίτητες κοινόχρηστες, κοινωφελείς, εμπορικές και άλλες χρήσεις. Στις περιοχές αυτές επιτρέπεται κατοικία σε ποσοστό τουλάχιστον 50% ανά κτίριο αλλά και άλλες δραστηριότητες όπως κοινωνική πρόνοια, βρεφονηπιακοί σταθμοί, οίκοι ευγηρίας, κέντρα απασχόλησης παιδιών ή ηλικιωμένων, βρεφοκομεία, ορφανοτροφεία, γηροκομεία, ιδρύματα ατόμων με ειδικές ανάγκες, ιδρύματα χρόνιων πασχόντων, κοινωφελείς ξενώνες, άσυλα, εκπαίδευση, άθληση κ.α. Κατά τον πολεοδομικό σχεδιασμό και τον καθορισμό χρήσεων γης για τις περιπτώσεις εντός σχεδίου, τα οικόπεδα που έχουν πρόσωπο σε πρωτεύουσες αρτηρίες, λεωφόρους καθώς και στο Βασικό Οδικό Δίκτυο, δεν μπορούν να χαρακτηρίζονται ως περιοχές κατοικίας επιπέδου γειτονιάς Κ2. Επίσης, για τις περιπτώσεις εκτός σχεδίου, στις περιοχές προς πολεοδόμηση τα γήπεδα που έχουν πρόσωπο επί των εθνικών, επαρχιακών και κύριων δημοτικών οδών, δεν μπορούν να χαρακτηρίζονται ως περιοχές κατοικίας επιπέδου γειτονιάς Κ2

.
**Κατοικία Ενδιάμεσου επιπέδου (ΜΚ)**


 Στις περιοχές κατοικίας ενδιάμεσου επιπέδου ΜΚ επιτρέπονται όλες οι χρήσεις των περιοχών κατοικίας επιπέδου γειτονιάς Κ2 καθώς και επιπλέον χρήσεις όπως ειδική εκπαίδευση, γυμναστήρια και αθλητικές σχολές, πολιτιστικές εγκαταστάσεις: βιβλιοθήκες, αίθουσες πολιτιστικών εκδηλώσεων και εκθέσεων τέχνης, μουσεία, πινακοθήκες, μέχρι 1.500τμ ανά οικόπεδο, χώροι συνάθροισης κοινού μέχρι 1.500 τμ ανά οικόπεδο (θέατρα, κινηματογράφοι, συνεδριακά κέντρα, αίθουσες συγκέντρωσης για κοινωνικές – οικονομικές – πνευματικές εκδηλώσεις, κτίρια εκθέσεων), περίθαλψη (πλην νοσοκομείων) μέχρι 100 κλίνες ή μέχρι 2.000 τμ. ανά οικόπεδο

**Τουρισμός - αναψυχή - παραθεριστική (δεύτερη) κατοικία**


 Στις περιοχές τουρισμού - αναψυχής, επιτρέπονται χρήσεις όπως: κατοικία, κοινωνική πρόνοια, αθλητικές εγκαταστάσεις εκτός μεγάλων αθλητικών εγκαταστάσεων, θρησκευτικοί χώροι, εμπορικά καταστήματα, καταστήματα παροχής προσωπικών υπηρεσιών, υπεραγορές, πολυκαταστήματα, εμπορικά κέντρα, εμπορικές εκθέσεις υπό την προϋπόθεση ότι όλα τα παραπάνω δεν υπερβαίνουν τα 1.500 τμ ανά οικόπεδο, τράπεζες, περίθαλψη (μόνο πρωτοβάθμια χωρίς νοσηλεία), ξενοδοχεία και λοιπές τουριστικές εγκαταστάσεις, πρατήρια καυσίμων &amp; ενέργειας (υγρών, αερίων καυσίμων &amp; ηλεκτρικής ενέργειας) κ.α Επίσης σταθμοί μετεπιβίβασης μέσων μαζικής μεταφοράς, λεωφορείων (υπεραστικών, διεθνών), ελικοδρόμιο , εμπορευματικοί σταθμοί αυτοκινήτων εφόσον επιτρέπονται, υπό την προϋπόθεση ότι προβλέπονται από το εγκεκριμένο ρυμοτομικό σχέδιο συγκεκριμένοι χώροι ή οικοδομικά τετράγωνα για την ανάπτυξή τους.

.
