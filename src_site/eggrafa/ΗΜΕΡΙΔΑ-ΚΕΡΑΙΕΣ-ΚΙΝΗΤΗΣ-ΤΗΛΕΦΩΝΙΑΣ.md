---
title: ΗΜΕΡΙΔΑ ΚΕΡΑΙΕΣ ΚΙΝΗΤΗΣ ΤΗΛΕΦΩΝΙΑΣ
description: ΗΜΕΡΙΔΑ ΚΕΡΑΙΕΣ ΚΙΝΗΤΗΣ ΤΗΛΕΦΩΝΙΑΣ
tags:
  - eggrafa
date: 2015-05-29T05:31:59+00:00
layout: layouts/dimosieymata.njk
---
ΔΙΕΝΕΡΓΕΙΑ ΗΜΕΡΙΔΑΣ ΑΠΟ ΤΟΝ ΔΗΜΟ ΑΜΑΡΟΥΣΙΟΥ ΗΜΕΡΙΔΑΣ ΜΕ ΘΕΜΑ "Κεραίες κινητής τηλεφωνίας αλήθειες και ψέματα"
<!-- excerpt -->
**Ηλεκτρονικό έντυπο «****info****@****thessi****.****gr****» 26-05-2015**

**Ημερίδα με θέμα: «Κεραίες κινητής τηλεφωνίας.**

**Αλήθειες και ψέματα» τη Δευτέρα 8 Ιουνίου**

Η διενέργεια ημερίδας με θέμα: «Κεραίες κινητής τηλεφωνίας. Αλήθειες και Ψέματα» τη Δευτέρα 8 Ιουνίου 2015 και ώρα 6:30 μ.μ. στο Δημαρχείο Αμαρουσίου αποφασίστηκε στη συνάντηση για την ενημέρωση της Διοίκησης του Δήμου σε ζητήματα κεραιών κινητής τηλεφωνίας κατόπιν αιτήματος εκπροσώπων του κλάδου. Η συγκεκριμένη πρωτοβουλία αποτέλεσε απόρροια της απόφασης του Δημοτικού Συμβουλίου για ανάκληση της λειτουργίας κεραίας κινητής στην περιοχής των Αναβρύτων έπειτα από σχετική καταγγελία.

Στο πλαίσιο της συζήτησης που διεξήχθη, ο Δήμαρχος Αμαρουσίου κ. Πατούλης, έθεσε υπόψη των εκπροσώπων της κινητής τηλεφωνίας τα διάφορα ζητήματα που έχουν προκύψει από καταγγελίες αναφορικά με κεραίες κινητής τηλεφωνίας εντός των διοικητικών ορίων του Δήμου αλλά και την ανησυχία που επικρατεί σχετικά με την προστασία της δημόσιας Υγείας. Ειδική αναφορά έγινε και στην κεραία κινητής τηλεφωνίας που βρίσκεται κοντά στο 9ο Δημοτικό Σχολείο.
 Δεδομένης της ανησυχίας που εκδηλώνεται από τους κατοίκους της πόλης σε διάφορες γειτονιές της, ο κ. Πατούλης, ζήτησε άμεσα τη συνεργασία των εταιριών με την Ένωση Εταιριών Κινητής Τηλεφωνίας προκειμένου να ενημερωθούν επίσημα οι κάτοικοι για το εύρος του δικτύου στην πόλη αλλά και το ύψος των εκπομπών. Στο πλαίσιο αυτό συμφωνήθηκε η πραγματοποίηση ενημερωτικής ημερίδας με τη συμμετοχή επιστημονικών φορέων για την ενημέρωση των κατοίκων από επίσημα χείλη.
 Συγκεκριμένα, ομιλητές της ημερίδας θα είναι εκπρόσωποι από το Υπουργείο Υποδομών, Μεταφορών και Δικτύων, την Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ), την Ελληνική Επιτροπή Ατομικής Ενέργειας (Ε.Ε.Α.Ε), την Ένωση Εταιριών Κινητής Τηλεφωνίας και άλλους επιστημονικούς φορείς.
 Στο επίκεντρο της ημερίδας, θα βρεθούν τα θέματα που σχετίζονται με τις εκπομπές ηλεκτρομαγνητικής ακτινοβολίας από τις κεραίες της κινητής τηλεφωνίας στο Μαρούσι αλλά και άλλες πηγές.
 Από την πλευρά τους, ο εκπρόσωπος της Ένωσης Εταιριών Κινητής Τηλεφωνίας, Γενικός Διευθυντής Γιώργος Στεφανόπουλος, και οι εκπρόσωποι των εταιριών κινητής τηλεφωνίας: από τη Διεύθυνση Εταιρικών Σχέσεων της COSMOTE Κική Ζανιά, από τη Vodafone Μαρία Σκάγκου, Διευθύντρια Νομικών και Κανονιστικών Θεμάτων, και από τη Wind Γιώργος Τσαπρούνης, Διευθυντής Εταιρικών Σχέσεων, ενημέρωσαν ότι όλες οι κεραίες για να αδειοδοτηθούν διέρχονται από πάρα πολλά στάδια ελέγχου από την Ελληνική Επιτροπή Ατομικής Ενέργειας (Ε.Α.Ε.Ε) και τον Δημόκριτο μέχρι την τελική έγκριση από την Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ).
 Όσον αφορά στη νομιμότητα των κεραιών, όλοι οι εκπρόσωποι των εταιριών διαβεβαίωσαν ότι δεν υφίσταται παράνομη κεραία στο Μαρούσι και ότι όλες έχουν αδειοδοτηθεί κατ’ εφαρμογή της ελληνικής νομοθεσίας, σημαντικά αυστηρότερης και από την ευρωπαϊκή νομοθεσία.
 Στη διάρκεια της συνάντησης διατυπώθηκε, επίσης, η θέση από μέρους των εταιριών κινητής τηλεφωνίας ότι για την τοποθέτηση μίας κεραίας δεν λαμβάνονται υπόψη μόνο οι μετρήσεις της συγκεκριμένης κεραίας αλλά συνολικά η εκπομπή όλων των ηλεκτρομαγνητικών πηγών που βρίσκονται σε ένα σημείο από κάθε είδους πομπούς τέτοιων συχνοτήτων.
 Ο εκπρόσωπος της Ένωσης κ. Στεφανόπουλος, ενημέρωσε, επίσης, ότι ήδη διεξάγεται μεγάλης κλίμακας έρευνα στην ελληνική επικράτεια για να γίνει καταγραφή όλων των ηλεκτρομαγνητικών εκπομπών στο σύνολο της χώρας και τα αποτελέσματα θα ανακοινωθούν τον Οκτώβρη, από όπου και θα εξαχθούν όλες οι απαντήσεις στα κρίσιμα ερωτήματα που τίθενται.
 Κλείνοντας ο Δήμαρχος ενημέρωσε τους παρευρισκόμενους εκπροσώπους των εταιριών ότι εάν κατόπιν καταγγελίας διαπιστωθεί από τις υπηρεσίες του Δήμου ότι υπάρχει παράνομη κεραία, θα ακολουθούνται αυστηρά οι δέουσες ενέργειες.
 Από μέρους του Δήμου παρόντες στη συνάντηση ήταν, επίσης, οι Αντιδήμαρχοι Ρένα Χαλιώτη, Ευθύμης Τσίγκας, Δημήτρης Καρλαύτης, και ο δημοτικός σύμβουλος Νίκος Πέππας.
