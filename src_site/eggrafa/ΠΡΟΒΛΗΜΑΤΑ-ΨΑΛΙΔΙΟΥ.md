---
title: ΠΡΟΒΛΗΜΑΤΑ ΨΑΛΙΔΙΟΥ
description: ΠΡΟΒΛΗΜΑΤΑ ΨΑΛΙΔΙΟΥ
tags:
  - eggrafa
date: 2017-03-27T09:31:26+00:00
layout: layouts/drastiriotites.njk

---

ΕΠΙΣΤΟΛΗ ΠΡΟΣ ΠΕΡΙΦΕΡΕΙΑ ΑΤΤΙΚΗΣ

<!-- excerpt -->

ΕΞΩΡΑΪΣΤΙΚΟΣ -ΕΚΠΟΛΙΤΙΣΤΙΚΟΣ

ΣΥΛΛΟΓΟΣ ΑΜΑΡΟΥΣΙΟΥ « ΖΩΟΔΟΧΟΣ ΠΗΓΗ»

Χαλκιδικής 17 &amp;Ζωοδ. Πηγής, 15122, Μαρούσι

<info@psalidi-maroussi.gr>

Μαρούσι, 15/3/2017

**ΠΡΟΣ**

1. ΠΕΡΙΦΕΡΕΙΑ ΑΤΤΙΚΗΣ

ΓΡ.ΑΝΤΙΠΕΡΙΦΕΡΕΙΑΡΧΗ ΒΟΡΕΙΟΥ ΤΟΜΕΑ ΑΘΗΝΩΝ Κος ΓΕΩΡΓΙΟΣ ΚΑΡΑΜΕΡΟΣ Λ.Μεσογείων 448,

Αγ. Παρασκευή, ΤΚ 15342

ΚΟΙΝ:α) ΔΗΜΟΣ ΑΜΑΡΟΥΣΙΟΥ

Υπόψη Δημάρχου κ.Γεώργιου Πατούλη

ΘΕΜΑ: «Προβλήματα περιοχής Ψαλιδίου Αμαρουσίου».

Κε Αντιπεριφερειάρχα,

Σε συνέχεια της συνάντησης που είχαμε στις 20 Δεκεμβρίου 2016 στο γραφείο σας, όπου δόθηκε η ευκαιρία να ανταλλάξουμε απόψεις για τα προβλήματα της περιοχής του Ψαλιδίου, θα θέλαμε να σας επαναλάβουμε ορισμένα από τα θέματα που απασχολούν την περιοχή μας, και άπτονται της αρμοδιότητας της Περιφέρειας Αττικής.

Α) **Χρηματοδότηση της κατασκευής Παιδικού Σταθμού στο Ψαλίδι**. Όπως σας ενημερώσαμε και προφορικά, το Ψαλίδι στερείται Δημοτικού Παιδικού Σταθμού και Νηπιαγωγείου. Ως εκ τούτου, οι κάτοικοι αναγκάζονται σε μακρινά δρομολόγια, καθημερινά, ή να επιλέγουν (όσοι μπορούν) τη λύση ιδιωτικών σταθμών για την προσχολική εκπαίδευση των παιδιών τους. Στην περιοχή μας λειτουργούσε μέχρι προ τριετίας Δημοτικός Παιδικός Σταθμός σε ενοικιασμένο κτίριο, ο οποίος έκλεισε, προφανώς στο πλαίσιο του περιορισμού των δαπανών. Γνωρίζουμε ότι ο Δήμος Αμαρουσίου έχει υποβάλλει ώριμο αίτημα για την κατασκευή παιδικού σταθμού σε δημοτική έκταση στο Κάτω Ψαλίδι. Παρακαλούμε να επανεξετάσετε το ζήτημα της χρηματοδότησης του έργου αυτού, από τους διαθέσιμους πόρους της Περιφέρειας.

Β) **Ολοκλήρωση της διάνοιξης της οδού Κυρίλλου**. Όπως γνωρίζετε, η οδός Κυρίλλου διακόπτεται στο σημείο της επαφής της με το ομώνυμο ρέμα. Μετά την παρέμβαση της Περιφέρειας για τη στήριξη των πρανών του ρέματος, ο Δήμος Αμαρουσίου προχώρησε στην προσωρινή διάνοιξη της οδού, ασφαλτοστρώνοντας το μικρό τμήμα του δρόμου, πέραν του ρέματος. Για την ολοκλήρωση της πλήρους διάνοιξης της οδού Κυρίλλου,ώστε να ενταχθεί στο οδικό δίκτυο της περιοχής, θα πρέπει να εγκριθεί από τις αρμόδιες Υπηρεσίες της Περιφέρειας η μελέτη «σκεπάσματος» του ρέματος στο σημείο της επαφής του με το δρόμο. Παρακαλούμε για την προσωπική σας παρέμβαση, ώστε να ξεπερασθούν οι όποιες δυσλειτουργίες και αποκατασταθεί κατά τον καλύτερο τεχνικά τρόπο η συνέχεια της εν λόγω οδού.

Γ) **Αποκατάσταση – διευθέτηση ρέματος Κυρίλλου**. Παρακαλούμε να προγραμματίσετε το έργο καθαρισμού και αποκατάστασης του ρέματος Κυρίλλου, ώστε από τόπος απορριμμάτων και εστία κουνουπιών να μετατραπεί σε προσβάσιμο χώρο αναψυχής και περιπάτου για τους κατοίκους της περιοχής. Ως γνωστό, το εν λόγω ρέμα είναι ανοικτό μόνο σε ένα μικρό τμήματης διαδρομής του από την οδό Εγνατίας μέχρι την οδό Κυρίλλου και ως εκ τούτου θεωρούμε ότι είναι δυνατή η ανάπλασή του, με μικρό κόστος.

Ελπίζοντας ότι θα βρουν ικανοποίηση τα δίκαια και εφικτά αιτήματά μας, παρακαλούμε για την προσωπική σας παρέμβαση στην επίλυσή τους.

Εκ μέρους του Δ.Σ. του Συλλόγου

Ο Πρόεδρος Η Γεν. Γραμματέας

Δημήτριος Θεοχάρης Ελευθερία Αθανασοπούλου
