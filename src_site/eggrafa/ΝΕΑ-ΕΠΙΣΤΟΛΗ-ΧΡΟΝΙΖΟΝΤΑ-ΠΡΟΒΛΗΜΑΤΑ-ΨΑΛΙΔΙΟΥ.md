---
title: ΝΕΑ ΕΠΙΣΤΟΛΗ ΧΡΟΝΙΖΟΝΤΑ ΠΡΟΒΛΗΜΑΤΑ ΨΑΛΙΔΙΟΥ
description: ΝΕΑ ΕΠΙΣΤΟΛΗ ΧΡΟΝΙΖΟΝΤΑ ΠΡΟΒΛΗΜΑΤΑ ΨΑΛΙΔΙΟΥ
date: 2015-02-19T08:10:27+00:00
layout: layouts/drastiriotites.njk
tags:
  - "Προς υπηρεσίες"
---

ΥΠΕΝΘΥΜΙΣΗ ΣΤΟΝ ΔΗΜΑΡΧΟ ΑΜΑΡΟΥΣΙΟΥ ΤΩΝ ΠΡΟΒΛΗΜΑΤΩΝ ΠΟΥ ΧΡΟΝΙΖΟΥΝ ΚΑΙ ΑΦΟΡΟΥΝ ΤΟ ΨΑΛΙΔΙ

<!-- excerpt -->

ΕΞΩΡΑΪΣΤΙΚΟΣ – EKΠΟΛΙΤΙΣΤΙΚΟΣ ΣΥΛΛΟΓΟΣ ΨΑΛΙΔΙΟΥ ΑΜΑΡΟΥΣΙΟΥ ‘ΖΩΟΔΟΧΟΣ ΠΗΓΗ’

ΧΑΛΚΙΔΙΚΗΣ 17 &amp; ΖΩΟΔ.ΠΗΓΗΣ 2

**www.psalidi-maroussi.gr**

**info@psalidi-maroussi.gr 19-01-2015**

ΠΡΟΣ : **ΔΗΜΟ ΑΜΑΡΟΥΣΙΟΥ**

Υπόψη Δημάρχου Κου Πατούλη.

**ΘΕΜΑ :** **Χρονίζοντα προβλήματα Ψαλιδίου.**

Κύριε Δήμαρχε,

Όπως γνωρίζετε στις αρχές του καλοκαιριού, πραγματοποιήθηκε συνάντηση στα γραφεία του Δήμου Αμαρουσίου όπου παρουσία σας, έγινε από τα μέλη του Δ.Σ του Συλλόγου μας, εκτενής αναφορά των προβλημάτων που αφορούν την περιοχή μας και χρονίζουν αδικαιολόγητα.

Με τις από 14/11/2014 επιστολές μας τις οποίες και σας επισυνάπτουμε, ζητήθηκε από τους αρμόδιους Αντιδημάρχους να μας ενημερώσουν για την πορεία επίλυσης των προβλημάτων που εδώ και χρόνια εκκρεμούν και τα οποία συζητήθηκαν διεξοδικά στην εν λόγω συνάντηση.

Εκφράζουμε την έντονη δυσαρέσκειά μας γιατί δυστυχώς παρά τις οδηγίες που δώσατε, με τις μέχρι σήμερα απαντήσεις που έχουμε λάβει, φαίνεται ότι οι παράγοντες της Δημοτικής Αρχής ασχολήθηκαν ελάχιστα με τα προβλήματα της περιοχής μας.

Η Δ/νση Τεχνικών έργων με την αρ.πρωτ. 072170/27/11/2014 επιστολή, αναφέρει ότι δεν υφίσταται από μέρους της Δ/νσης Τεχνικών έργων μελέτη αναθεώρησης – επικαιροποίησης της κυκλοφοριακής μελέτης για την περιοχή μας γιατί δεν υπάρχει εγγραφή στον προϋπολογισμό του δήμου για ανάλογη δαπάνη. Αυτό έρχεται σε αντίθεση με τις δεσμεύσεις που είχαμε πάρει από τους αρμόδιους παράγοντες του δήμου ότι εντός του προηγούμενου καλοκαιριού θα είχε τεθεί στη διάθεσή μας για διαβούλευση σχέδιο αναθεώρησης κυκλοφοριακής μελέτης.

Επιπρόσθετα με την Αρ. πρωτ. 072207/27/11/2014 επιστολή, αναφέρει ότι σχετικά με την διευθέτηση του τμήματος του ρέματος Βύρωνα που εφάπτεται με την οδό Κυρίλου, έγινε επιστολή προς το Υπουργείο Υποδομών και Δικτύων για να δοθεί η άδεια για να εκχωρηθεί στις υπηρεσίες του Δήμου η κατασκευή του εν λόγω έργου από κει και πέρα δεν έχουμε καμία ενημέρωση για τη τύχη του εν λόγω εγγράφου.

Για όλα τα άλλα προβλήματα που αναφέρονται στις επισυναπτόμενες επιστολές, δεν μας δόθηκε καμία απάντηση.

Όπως γνωρίζετε, ψηφίσθηκε από την Βουλή των Ελλήνων ο Νόμος 4269 (ΦΕΚ Α’ 142/28-06-2014) για την χωροταξική και πολεοδομική μεταρρύθμιση, και όπως σας ενημερώσαμε με την από 01/07/2014 επισυναπτόμενη επιστολή μας, ο εν λόγω νόμος καταργεί την κατηγορία «αμιγούς κατοικίας» στην οποία ανήκει και η περιοχή μας και με το άρθρο 15, δίνει την δυνατότητα για εγκατάσταση χρήσεων κατηγορίας «Πολεοδομικού Κέντρου» που περιλαμβάνουν από εγκαταστάσεις εκπαίδευσης και κοινωνικής πρόνοιας μέχρι κέντρα διασκέδασης, στάθμευσης, συνεργεία, και πρατήρια καυσίμων.

Παρακαλούμε όπως μας ενημερώσετε για τα μέτρα που προτίθεται να λάβει η Δημοτική αρχή ώστε να αποτρέψει την περεταίρω υποβάθμιση της περιοχής μας, που θα επιφέρει η εφαρμογή του ανωτέρω νόμου.

Με την ευκαιρία του ορισμού νέων αντιδημάρχων, παρακαλούμε όπως ορίσετε συνάντηση προκειμένου να ενημερωθούμε για την πορεία επίλυσης των προβλημάτων που απασχολούν την περιοχή μας και σας ζητούμε να ενεργήσετε προσωπικά για να δρομολογηθεί επιτέλους η επίλυση αυτών.

ΚΟΙΝΟΠΟΙΗΣΗ:

-Αντιδήμαρχο Πολεοδομίας και Τεχνικής Υπηρεσίας Κο Δημήτριο Καρλαύτη

-Υπεύθυνο θεμάτων Κυκλοφοριακών Μελετών και Δημοτικής Συγκοινωνίας Κο Νίκο Κάββαλο

**ΤΟ ΔΙΟΙΚΗΤΙΚΟ ΣΥΜΒΟΥΛΙΟ**
