---
title: ΔΙΑΔΙΚΤΥΑΚΗ ΣΥΝΕΔΡΙΑΣΗ ΤΗΣ ΔΗΜΟΤΙΚΗΣ ΕΠΙΤΡΟΠΗΣ ΔΙΑΒΟΥΛΕΥΣΗΣ ΓΙΑ ΤΟ
  ΣΤΡΑΤΗΓΙΚΟ ΣΧΕΔΙΟ  2020-2023
layout: layouts/eggrafa.njk
tags: eggrafa
date: 2021-02-08T16:59:37.095Z
image: /assets/uploads/images/3e79d151-bd2e-4380-8f43-db6fd596f4e0.png
description: Στρατηγικό σχέδιο 2020-2023
attachment: /assets/uploads/images/proskl_ed_201029.pdf
---
Την Πέμπτη, 4/2/2021 πραγματοποιήθηκε, διαδικτυακά, η συνεδρίαση της Δημοτικής Επιτροπής Διαβούλευσης, όπου συζητήθηκε το κείμενο  του στρατηγικού σχεδιασμού του Δήμου Αμαρουσίου, για την περίοδο 2020 - 2023.   

Τον Σύλλογό μας εκπροσώπησε ο Πρόεδρος του Δ.Σ., κ. Κώστας Σολδάτος, ενώ τη συζήτηση παρακολούθησε  και ο Αντιπρόεδρος, κ. Δημήτρης Θεοχάρης.

Στην παρέμβασή του ο Πρόεδρος, αφού συνεχάρη τη δημοτική αρχή για την αρτιότητα (από τεχνικής άποψης) της δομής του κειμένου, υπέβαλε τις ακόλουθες παρατηρήσεις - προτάσεις:

\-  **Να συμπεριληφθεί το δίκτυο διανομής Φυσικού Αερίου, στις αναγκαίες υποδομές της πόλης (κεφ. 4).** 

Όπως γνωρίζετε, ο Σύλλογός μας έχει αναλάβει πρωτοβουλία για την επέκταση του δικτύου σε όλο το Ψαλίδι.  Η διαδικασία έχει καθυστερήσει για διάφορους λόγους, μεταξύ των οποίων και η δυσκολία της πανδημίας, όμως αποτελεί πρωταρχικό στόχο και προσωπική δέσμευση του Δημάρχου, κ. Αμπατζόγλου, να προχωρήσει. 

\-  **Να επανέλθει, ως στρατηγικός στόχος του Δήμου Αμαρουσίου, το αίτημα για την κάλυψη της Αττικής Οδού**  (απουσιάζει από τον τρέχοντα σχεδιασμό).

Υπενθυμίζουμε ότι ο δήμος μας είναι ίσως ο μόνος που επέτρεψε να διέλθει ο αυτοκινητόδρομος, από αστικές περιοχές, χωρίς κάποιο σκεπασμένο τμήμα, γεγονός που έχει προφανείς επιπτώσεις στην  ατμοσφαιρική ρύπανση και την ηχορύπανση της πόλης. Επιπλέον, η κάλυψη τμήματος της αττικής οδού θα δώσει **800 επιπλέον στρέμματα αδόμητου χώρου πρασίνου και αναψυχής** για τους Μαρουσιώτες. 

Υπενθυμίζουμε ότι με την υπ' αριθμ. 180/2016 απόφασή του, το Δημοτικό Συμβούλιο είχε εξουσιοδοτήσει τον τότε Δήμαρχο, κ. Πατούλη, να ζητήσει τη χρηματοδότηση της σχετικής μελέτης, από κονδύλιο της Περιφέρειας Αττικής. 

Ο Σύλλογός μας θεωρεί ότι η συγκυρία είναι ευνοϊκή  για την υλοποίηση της απόφασης αυτής.

\- **Να συμπεριληφθεί στον στρατηγικό σχεδιασμό η πρόβλεψη για την "ανάπλαση των παράπλευρων οδών της Αττικής Οδού**, με στόχο τη μείωση του θορύβου και τη δημιουργία ποδηλατικών διαδρομών και πεζοδρόμων", όπως προέβλεπε το προηγούμενο στρατηγικό σχέδιο του Δήμου, για την περίοδο 2015 -2019 (κεφ. 1.1, σελίδα 20). 

\- **Να διατυπωθούν πιο συγκεκριμένοι στόχοι (όχι γενικές περιγραφές) στο στρατηγικό σχέδιο, ώστε να είναι απόλυτα σαφής η στόχευση και εφικτός ο απολογισμός του.** 

Απαντώντας στις προτάσεις του Προέδρου, ο κ. Δήμαρχος δήλωσε ότι είναι στις προθέσεις του δήμου η επέκταση των δικτύων φυσικού αερίου και επιπλέον  σημείωσε, ότι βρίσκει ενδιαφέρουσα την πρόταση του Συλλόγου για την ανάπλαση των παρόδιων δρόμων της Αττικής Οδού.

Αγαπητοί φίλοι, παρά τις ιδιαίτερες συνθήκες που έχει επιβάλει η πανδημία, θέλουμε να σας διαβεβαιώσουμε ότι το Δ.Σ. του Συλλόγου δραστηριοποιείται συνεχώς, ώστε να εκπροσωπούνται κατά τον καλύτερο τρόπο τα συμφέροντα του Ψαλιδίου. 

Σε αυτή την προσπάθεια σας θέλουμε όλους δίπλα μας.

Με εκτίμηση,

Το Δ.Σ.