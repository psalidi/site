---
title: ΑΠΟΦΑΣΗ ΣΤΕ ΓΙΑ ΤΟ MALL
description: ΑΠΟΦΑΣΗ ΣΤΕ ΓΙΑ ΤΟ MALL
tags: eggrafa
date: 2015-12-02T06:33:46+00:00
layout: layouts/drastiriotites.njk

---

ΣΧΕΤΙΚΑ ΜΕ ΤΟΝ ΤΡΟΠΟ ΕΚΔΟΣΗΣ ΟΙΚΟΔΟΜΙΚΗΣ ΑΔΕΙΑΣ 391/2008

<!-- excerpt -->

**ΣτΕ 391/2008**

**\[Παραδεκτό ευθείας προσβολής με αίτηση ακυρώσεως ατομικής ρύθμισης χωροταξικού και πολεοδομικού σχεδιασμού. Υπόθεση Mall.**

**Παραπομπή στην Ολομέλεια\]**

Πρόεδρος: _Κ. Μενουδάκος_

Εισηγητής: _Π. Πικραμμένος_

Δικηγόροι: Π. Χρυσοστομίδης, Αν. Ζαφειριάδου, Φ. Σπυρόπουλος, Κ. Αλεξίου, Β. Γιαννόπουλος

Η θέσπιση ατομικής ρύθμισης χωροταξικού και πολεοδομικού σχεδιασμού με τυπικό νόμο είναι δυνατή μόνο σε εξαιρετικές περιπτώσεις, ενώ οι λόγοι προσφυγής στη λύση αυτή πρέπει να προκύπτουν από τις προπαρασκευαστικές εργασίες του.

Η συνταγματικότητά της δεν είναι δυνατόν να ελεγχθεί δικαστικώς, εκτός αν καταλείπεται στάδιο εκδόσεως ατομικών διοικητικών πράξεων. Ένδικα βοηθήματα που ασκούνται με βάση το άρθρο 57 ΑΚ δεν παρέχουν ισοδύναμη προ­στασία με την αίτηση ακυρώσεως. Ο αποκλεισμός της, όταν είναι δυνατή η άμεση εκτέλεση της ρύθμισης χωρίς να απαιτείται η έκδοση διοικητικής πράξης, θα οδηγούσε σε ματαίωση της αποστολής των διοικητικών δικαστηρίων και, γενικότερα, στην ανατροπή της ισορροπίας μεταξύ των τριών λειτουργιών του Κράτους. Στην περίπτωση αυτή αμφισβητείται παραδεκτώς μόνον η συμφω­νία της ρύθμισης με κανόνες υπέρτερης ισχύος του νόμου. Αν ο σχετικός λόγος κριθεί βάσιμος, ακυρώνεται η ατομική ρύθμιση, ώστε να αποκλείεται η εκτέλεσή της με υλικές ενέργειες.

Στην περίπτωση προσβολής «απλώς τυπικού νόμου», ο οποίος προβαίνει σε εξαντλητική ατομική ρύθμιση και, συνεπώς, αποκλείει τη δυνατότητα αποτελεσματικής δικαστικής προστασίας με ευθεία προσβολή του θεμελιώνεται παραβίαση των άρθρων 20 παρ. 1 Συντ. και 6 της Ε.Σ.Δ.Α.. Πρέπει συνεπώς να θεωρηθεί ότι η αίτηση ακυρώσεως στρέφεται κατά της «σιωπηρής έγκρισης» της εκτέλεσης της ατομικής αυτής ρυθμίσεως από τα όργανα της εκτελεστικής εξουσίας, η οποία είναι αρμόδια κατά το Σύνταγμα για την εκτέλεση των νόμων.

Τέλος, είναι αναγκαία η διατύπωση προδικαστικού ερωτήματος, εάν η προστασία που παρέχει ο Έλληνας πολιτικός δικαστής συνιστά αποτελεσματική εγγύηση των δικαιωμάτων που αναγνωρίζονται στους πολίτες από το κοινοτικό δίκαιο.
