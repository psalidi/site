---
title: ΕΞΩΡΑΪΣΤΙΚΟΣ & ΠΟΛΙΤΙΣΤΙΚΟΣ ΣΥΛΛΟΓΟΣ ΨΑΛΙΔΙΟΥ «ΖΩΟΔΟΧΟΣ ΠΗΓΗ»
description: ΕΞΩΡΑΪΣΤΙΚΟΣ & ΠΟΛΙΤΙΣΤΙΚΟΣ ΣΥΛΛΟΓΟΣ ΨΑΛΙΔΙΟΥ «ΖΩΟΔΟΧΟΣ ΠΗΓΗ»
date: 2015-02-18T16:54:05+00:00
layout: layouts/syllogos.njk
permalink: "/syllogos/index.html"
---
## ΕΞΩΡΑΪΣΤΙΚΟΣ & ΠΟΛΙΤΙΣΤΙΚΟΣ ΣΥΛΛΟΓΟΣ ΨΑΛΙΔΙΟΥ «ΖΩΟΔΟΧΟΣ ΠΗΓΗ»

(60 χρόνια παρουσίας στο Μαρούσι)

## Ιστορικό

Ο Εξωραϊστικός & Πολιτιστικός Σύλλογος Ψαλιδίου «Ζωοδόχος Πηγή»  ιδρύθηκε στις 8 Μαρτίου 1959, με την αρχική επωνυμία:  «Εξωραϊστικός Σύλλογος  Ζωοδόχος Πηγή». 
Ιδρυτικά μέλη του Συλλόγου  υπήρξαν οι κ.κ. Αναγνωστόπουλος Γεώργιος, Κασελίδης Δημήτριος, Παναβέλης Βασιλειος, Γεραμάνης Αθανάσιος, Πράππας Γεώργιος, Νικολαΐδης Γεώργιος, Μαρούλης Γρηγόριος, Μαρούλης Γεώργιος, Δάκου Βασιλική, Καλημεράκη Καλλιόπη, Παρασύρης Γεώργιος, Σανιδόπουλος Αλέξανδρος, Παπαγγέλης Πέτρος, Καρκάνης Δημήτριος, Κλεφτογιάννης Ιωάννης, Μουτούρης Δημήτριος, Αγγελόπουλος Σπυρίδων, Ανάργυρος Νικόλαος, Πάσχος Κωνσταντίνος, Αμπατζής Γεώργιος, Έξαρχος Ευθύμιος, Σκλαβούνος Αριστοτέλης, Παπανικολάου Ειρήνη, Κατσαρός Κωνσταντίνος, Βλάχος Αναστάσιος και Τσιάντης Χαρίλαος. 
Το Ψαλίδι, μέχρι τη δεκαετία του 1980, ήταν ένα εξοχικό προάστιο του Αμαρουσίου,  χώρος αναψυχής για του Μαρουσιώτες και συνήθης προορισμός  για τις μαθητικές εκδρομές των σχολείων. Η υπερυψωμένη θέση της περιοχής, κατάφυτη από πεύκα, αμπέλια, ελιές, συκιές και άλλα καρποφόρα δέντρα, πρόσφερε  μια ανεμπόδιστη θέα προς τα γύρω αττικά βουνά και τη θάλασσα του Πειραιά, γεγονός που την καθιστούσε μια από τις πλέον ειδυλλιακές περιοχές. 
Η ονομασία  Ψαλίδι, οφείλεται στο ότι στην περιοχή διασταυρώνονταν δύο σιδηροδρομικές γραμμές: Του ηλεκτρικού σιδηροδρόμου Πειραιά – Κηφισιάς και του σιδηροδρόμου που συνέδεε την Αθήνα με τα μεταλλεία του Λαυρίου.  Η διασταύρωση των γραμμών που στην ορολογία των σιδηροδρόμων αποκαλούνταν ψαλίδι, έδωσε το όνομα στην περιοχή. Στο κέντρο της υψώνονταν ένας ομαλός χωμάτινος λόφος, γνωστός ως λόφος Λασάνη (από το όνομα τοπικού γαιοκτήμονα), ή Τσούμπα (Τούμπα), προφανώς λόγω του σχήματός του, ο οποίος παραπέμπει σε αρχαίο τύμβο. 
Ο λόφος αυτός, αποτελεί και σήμερα το κέντρο του Ψαλιδίου, φιλοξενώντας την κεντρική πλατεία της γειτονιάς  και  τον νεότευκτο Ι. Ναό της Ζωοδόχου Πηγής.   Κατά την ίδρυση του Συλλόγου (1959) δεν υπήρχε εκκλησία στην περιοχή.  Αργότερα, τη δεκαετία του 1990, με συντονισμένες ενέργειες των κατοίκων, εγκαταστάθηκε, αρχικά, ένα προκατασκευασμένο εκκλησάκι και αργότερα περικαλλής  Ι. Ναός, ο οποίος αφιερώθηκε στην Παναγία Ζωοδόχο Πηγή, από σεβασμό προς την παράδοση του ονόματος του Εξωραϊστικού  Συλλόγου.   

Από την ίδρυσή του, ο Σύλλογος έθεσε ως πρωταρχικό στόχο τη  διεκδίκηση  των αναγκαίων έργων υποδομής που ήταν η διάνοιξη των δρόμων, η επέκταση των δικτύων  ύδρευσης, αποχέτευσης και ηλεκτρικής ενέργειας, και γενικά οι αναγκαίες ενέργειες  μετασχηματισμού μιας αγροτικής περιοχής σε οικιστική γειτονιά. Παράλληλα, από τα πρώτα του βήματα, ο Σύλλογος αποτέλεσε για τους κατοίκους της περιοχής  ο βασικός συνδετικός κρίκος και σημείο αναφοράς της γειτονιάς. 
Η περιοχή του Ψαλιδίου αναπτύχθηκε, ουσιαστικά, μετά τη δεκαετία του 1980.  Η εφαρμογή σχεδίου πόλης (1978) και η ανοικοδόμηση της περιοχής, έφερε και νέους κατοίκους, αναζωπυρώνοντας το ενδιαφέρον για την ενεργοποίηση και διεύρυνση του Συλλόγου.  Έτσι, το έτος  2000, με την αναθεώρηση του καταστατικού του, προστέθηκε και η πολιτιστική διάσταση και ο Σύλλογος  μετονομάστηκε:  «Εξωραϊστικός - Εκπολιτιστικός Σύλλογος Ζωοδόχος Πηγή». 
Ο ανανεωμένος και πλαισιωμένος με νέα μέλη Σύλλογος ανέπτυξε σημαντικές πρωτοβουλίες για την προώθηση των έργων υποδομής και την διεκδίκηση έργων εξωραϊσμού, όπως η κατασκευή πεζοδρομίων, η φύτευση των κοινόχρηστων χώρων, η εγκατάσταση παιδικής χαράς κ.α. 

Το  έτος 2004, με ομόφωνη απόφαση του Δημοτικού Συμβουλίου, παραχωρήθηκε στον Σύλλογο η αποκλειστική χρήση ενός υπόσκαφου κτηρίου δίπλα στην πλατεία Ζωοδόχου Πηγής, γεγονός που προσέδωσε αποφασιστική ώθηση στη λειτουργία του.  
Το κτίριο αυτό, σύντομα ανακαινίσθηκε, με μέριμνα του Συλλόγου και με τη βοήθεια του Δήμου, έτσι ώστε να αποτελεί, σήμερα, κέντρο αναφοράς αλλά και χώρο συνεύρεσης, δημιουργικής απασχόλησης  και διασκέδασης για τους όλους κατοίκους του Ψαλιδίου. 
Όλα τα Διοικητικά Συμβούλια που εξελέγησαν, στη διάρκεια της πολύχρονης λειτουργίας του Συλλόγου, πρόσθεσαν σημαντικά λιθαράκια στην οικιστική ανάπτυξη της περιοχής, στην αισθητική αναβάθμιση,  στην ενίσχυση του πρασίνου και γενικότερα, στη  βελτίωση της ποιότητας ζωής στο Ψαλίδι.  
Τα Δ.Σ. φρόντισαν να εξασφαλίσουν  ειλικρινείς και εποικοδομητικές σχέσεις με την εκάστοτε  δημοτική αρχή, ώστε να προωθούνται, κατά τον καλύτερο τρόπο, τα αιτήματα του Συλλόγου, για την περιοχή του Ψαλιδίου. 


## Πολιτιστική δράση

Με πρωτοβουλία του Συλλόγου, διοργανώνονται  μια σειρά από ετήσιες εκδηλώσεις, οι οποίες έχουν καθιερωθεί,  πλέον,  ως έθιμο  και αποτελούν τη βάση της  πολιτιστικής  ζωής στο Ψαλίδι. 
Η  διοργάνωση φιλανθρωπικού μπαζάρ και εορταστικών  εκδηλώσεων (κατά την περίοδο των Χριστουγέννων),  το αποκριάτικο γλέντι, την  Τσικνοπέμπτη και το παραδοσιακό  πανηγύρι  της Ζωοδόχου Πηγής,   (μετά το Πάσχα), έχουν αποκτήσει σταθερούς φίλους και επισκέπτες από όλο το Μαρούσι.  
Η πολιτιστική δραστηριότητα περιλαμβάνει, επίσης,  επιλεγμένες ομιλίες σε θέματα επιστημονικά ή λογοτεχνικά, παρουσιάσεις βιβλίων,  παιδικές γιορτές, εκδρομές αναψυχής, επισκέψεις σε αρχαιολογικούς χώρους,  παρακολούθηση θεατρικών παραστάσεων κ.α.,  με στόχο   την  αναβάθμιση της ποιότητας ζωής και τη  σύσφιξη των σχέσεων μεταξύ των κατοίκων της γειτονιάς. 
Σημαντική συμβολή στην πολιτιστική δραστηριότητα έχει η ομάδα γυναικών του Συλλόγου που με την εθελοντική προσφορά και τις πρωτότυπες ιδέες τους, έχουν βοηθήσει αποφασιστικά στην επιτυχία των εκδηλώσεων.

## Ομαδικές Δραστηριότητες

Παράλληλα, σε ετήσια βάση,  λειτουργούν μια σειρά από  ομαδικές δραστηριότητες,  όπως είναι τα μαθήματα ελληνικών χορών, τα μαθήματα Yoga και pilates, η διοργάνωση αθλητικής άσκησης  και το εικαστικό εργαστήρι για τα παιδιά, οι οποίες γεμίζουν, καθημερινά, την αίθουσα του  Συλλόγου.

##Μαχητικές διεκδικήσεις

Το Ψαλίδι, βάσει του ισχύοντος ρυθμιστικού σχεδίου, είναι θεσμοθετημένο  ως περιοχή αμιγούς κατοικίας. Παρά το γεγονός αυτό,  η εγκατάσταση (τη δεκαετία του 2000) μεγάλων  υπερτοπικών κέντρων  στα όρια της γειτονιάς, άσκησε, ως ήταν φυσικό, ασφυκτική πίεση,  στην ποιότητα ζωής και την καθημερινότητα των κατοίκων. 

Ο Σύλλογος έχει αφιερώσει μεγάλο μέρος της δραστηριότητάς του, για να βελτιωθούν οι εν λόγω συνθήκες  και να προστατευθεί το επίπεδο ζωής των κατοίκων του Ψαλιδίου.   
Με παρεμβάσεις προς τα αρμόδια Υπουργεία και τις διάφορες αρχές, με παραστάσεις προς τον δήμο Αμαρουσίου, αλλά και προς τις ίδιες τις επιχειρήσεις, κατέβαλε και καταβάλει κάθε δυνατή προσπάθεια  για να εξομαλυνθούν, κατά το δυνατόν, οι συνθήκες συνύπαρξης της γειτονιάς με την υπερτοπική δραστηριότητα. 
Οι τεκμηριωμένες θέσεις του Συλλόγου κατά τη διάρκεια της διαδικασίας νομιμοποίησης του εμπορικού κέντρου The Mall Athens,  (2016  μέχρι σήμερα) έχουν ληφθεί  υπόψη, έτσι ώστε  το Π.Δ.24.02.2020 (ΦΕΚ 91Δ’/2020) να συμπεριλάβει μεταξύ των προϋποθέσεων και ορισμένες από τις προτάσεις του Συλλόγου για την κατασκευή έργων υποδομής και παρεμβάσεων, οι οποίες,  εφόσον υλοποιηθούν,  θα βελτιώσουν,  σημαντικά, τις συνθήκες κυκλοφορίας και στάθμευσης που συνεπάγεται η υπερτοπική δραστηριότητα στην περιοχή. 

Οι δίκαιες διεκδικήσεις  του Συλλόγου για το   ΧΕΥ Κύμης, είχαν ως αποτέλεσμα την ομόφωνη απόφαση του 
Δ. Σ.  Αμαρουσίου (Ιούνιος 2020) για τον χαρακτηρισμό της έκτασης  σαν κοινόχρηστος χώρος πρασίνου και αναψυχής, για τους κατοίκους.    


Ο Σύλλογος Ψαλιδίου είναι παρών σε όλες τις δημόσιες εκδηλώσεις και συλλογικές διεκδικήσεις που λαμβάνουν χώρα στον Δήμο Αμαρουσίου.  Με διεκδικητικό, αλλά  και εποικοδομητικό λόγο, συμμετέχει σε όλες   συζητήσεις και τις επιτροπές διαβούλευσης, με στόχο, τόσο την προβολή των θεμάτων που αφορούν το Ψαλίδι, όσο και την γενικότερη ορθολογική ανάπτυξη της πόλης μας.
Ιδιαίτερη σημασία αποδίδεται από το Δ.Σ. στην επικοινωνία του Συλλόγου, με τη  χρήση όλων των σύγχρονων μέσων, όπως η τήρηση ιστοσελίδας, η δημιουργία λογαριασμού Facebook και Instagram και η χρήση ηλεκτρονικής αλληλογραφίας.  
Οι  πρωτεργάτες
Για όλη την προσπάθεια και τη δράση που ανέπτυξε ο Σύλλογος,  κατά τη διάρκεια της υπέρ 60χρονης πορείας του, οφείλεται σεβασμός  και   ευγνωμοσύνη προς τους προέδρους και τα  μέλη των Διοικητικών Συμβουλίων που με τον προσωπικό τους χρόνο, τη μαχητική  τους δράση, το όραμα και τις πρωτότυπες ιδέες τους,  συνέβαλαν ώστε ο Εξωραϊστικός και Πολιτιστικός Σύλλογος Ψαλιδίου να κατακτήσει διακριτή θέση μεταξύ των Εθελοντικών Οργανώσεων και Συλλόγων στο Μαρούσι.     
Για την απόδοση τιμής προς όλους αυτούς, παρατίθενται τα ονόματα  των Προέδρων που ηγήθηκαν στα Διοικητικά Συμβούλια, από το έτος 1959 μέχρι και σήμερα:  
### Διατελέσαντες Πρόεδροι Δ.Σ.
- Κατσαρός Κωνσταντίνος (1959 - 1982) 
- Τζιρτζιρλάκης  Αριστείδης  - Πάσχος Κωνσταντίνος 
- Έξαρχος Ευθύμιος  – Ντάντος  διετέλεσαν 

## Πρόεδροι κατά την περίοδο  (1982 – 1992)
- Ζέρβας Θεόδωρος (1992 – 1998)
- Κορομάντζος  Νικόλαος (1998 - 2000)
- Αρμενιάκος Βασίλειος    (2000 - 2002)
- Κορομάντζος  Νικόλαος (2002 - 2008)
- Τζιτζικοπούλου Βασιλική (2008 - 2012)
- Θεοχάρης Δημήτριος   (2012 – 2018)
- Σολδάτος Κωνσταντίνος  (2018 – σήμερα)

### Το παρόν Διοικητικό Συμβούλιο
Το παρόν  Δ.Σ. του Συλλόγου, το οποίο αναδείχθηκε στις εκλογές του Δεκεμβρίου 2019,  απαρτίζεται από τα ακόλουθα μέλη:
- Σολδάτος Κωνσταντίνος,  Πρόεδρος
- Θεοχάρης Δημήτριος,  Αντιπρόεδρος
- Δέδε  Ιωάννα,  Γεν. Γραμματέας
- Ξανθάκος Βασίλειος,  Ταμίας
- Τηνιακού Αικατερίνη, υπεύθυνη επικοινωνίας και μέσων δικτύωσης
- Κούρτη- Στιβακτά Μαρία,  υπεύθυνη πολιτιστικών προγραμμάτων
- Λουκίσσας  Δημοσθένης,  υπεύθυνος κτιριακής υποδομής
- Μουλιανιτάκης Εμμανουήλ,  υπεύθυνος παρακολούθησης θεμάτων 
- Χαραλαμπόπουλος Χαράλαμπος,  υπεύθυνος πρασίνου. 

Παρά το γεγονός ότι, η τρέχουσα υγειονομική κρίση του Covid19, έχει επιβάλλει σημαντικούς περιορισμούς στις ομαδικές (αλλά και ατομικές) δραστηριότητες, το Διοικητικό Συμβούλιο καταβάλλει κάθε δυνατή προσπάθεια να ανταποκριθεί στην παρακολούθηση των θεμάτων που αφορούν το Ψαλίδι, αλλά, παράλληλα,  να στηρίξει τα μέλη του σε αυτή την κρίσιμη για τη δημόσια υγεία περίσταση.  Χρησιμοποίησε όλα τα πρόσφορα μέσα (ηλεκτρονική αλληλογραφία, μέσα δικτύωσης) για να διαδώσει στα μέλη του χρήσιμες πληροφορίες, για την αντιμετώπιση της κρίσης. 
Μέσα σε αυτή τη δυσμενή συγκυρία κατέστη  εφικτό να ικανοποιηθούν δύο από τους σημαντικούς στόχους του Συλλόγου: 
Να χαρακτηριστεί το ΧΕΥ Κύμης κοινόχρηστος χώρος πρασίνου, με ομόφωνη απόφαση του Δημοτικού μας Συμβουλίου (Ιούνιος 2020),  και 
να συμπεριληφθούν ορισμένες από τις προτάσεις του Συλλόγου μας στη γνωμοδότηση του Δήμου Αμαρουσίου, όσον αφορά τις προϋποθέσεις νομιμοποίησης του The Mall Athens (Σεπτέμβριος 2020). 

## Οι αφανείς ήρωες
Η δύναμη, όμως, και  η επιτυχία του Συλλόγου μας οφείλεται, πρωτίστως,  στα εκατοντάδες Μέλη μας  που, όλα αυτά τα  χρόνια, πλαισιώνουν και στηρίζουν, με συνέπεια,  τη δράση του.  Επίσης, οφείλεται και στην πιστή ομάδα των Φίλων του Συλλόγου, οι οποίοι αγκαλιάζουν  τις πρωτοβουλίες και  συμμετέχουν στις εκδηλώσεις του, δυναμώνοντας έτσι τη φωνή του. 

Σε όλους εσάς ανήκει ένα μεγάλο ευχαριστώ!
Το Δ.Σ. του Εξωραϊστικού & Πολιτιστικού Συλλόγου Ψαλιδίου
Οκτώβριος 2020
